{"author": "Zuzana Taušová", "brief": "Stavba vodního zábavního parku v Pasohlávkách na Brněnsku finišuje. Otvírat bude letos v létě a nyní už nabírá zaměstnance. O 80 nových pracovních míst usilují stovky zájemců.", "category": "brno", "comments_num": "25", "content": "Na jedno volné místo v okrese Brno-venkov se podle statistik úřadu práce nyní hlásí více než osmnáct lidí. V Pasohlávkách, které na Brněnsku také leží, je však situace ještě mnohem dramatičtější.\nV tamním akvaparku Aqualand Moravia, který se bude otvírat letos v létě, chtějí pracovat ne desítky, ale stovky lidí. \"V první vlně náboru nových zaměstnanců přišlo více než tisíc životopisů, bude nám tedy chvíli trvat, než je všechny roztřídíme,\" vzkázal Aqualand Moravia svým fanouškům na sociální síti Facebook.\nAkvapark nyní hledá například zahradníka, saunářku, mzdovou účetní či prodavače ve sportovní prodejně. V nabídce volných míst je i práce řidiče autobusu.\nSoučástí velkolepých plánů provozovatelů této nové turistické atrakce je totiž bezplatná kyvadlová linka z Brna. \"Začne jezdit od chvíle, kdy se akvapark otevře,\" ujistila mluvčí projektu Renata Klevetová.\nKdy přesně však akvapark přivítá první hosty, zatím nikdo přesně neví. Oficiálně se mluví o letošním létě. Jasné je také to, že stavba, která odstartovala začátkem roku 2012, se chýlí ke konci. Podrobnosti nechce investorská firma ŽS Real zveřejňovat. \"Nic bližšího zatím nevíme ani my tady v obci,\" říká starosta Pasohlávek Tomáš Ingr (Moravané).\nLákadla nového akvaparku za 1,2 miliardy korun naopak investor na svém webu popisuje velice podrobně. \"Aqualand Moravia v Pasohlávkách bude patřit k nejmodernějším zábavním parkům s celoročním provozem na území České republiky. Komplex nabídne sedm vodních ploch o výměře kolem tří tisíc metrů čtverečních. K dispozici bude také deset toboganů, relaxační zóna s masážemi, devět typů saun či třeba kryokomora,\" popisují webové stránky projektu.\nInvestor očekává, že k novomlýnským nádržím přiláká i část klientely, která za vodními radovánkami míří do rakouského Laa an der Thaya. A teší se na to i podnikatelé a vinaři v okolí.\n\"Doufáme, že nám tento nový turistický cíl v regionu přivede nové zákazníky,\" zhodnotil například František Šíla z Vinařského centra v Mikulově. \"Čekáme také, že se prodlouží turistická sezona. Na jaře a na podzim je tady totiž nyní poměrně mrtvo,\" doplnil starosta Pasohlávek.\nNa kolik vyjde koupání?\nCeník vstupného se teprve tvoří. Zatím tak není jasné, kolik návštěvníci za nové jihomoravské atrakce zaplatí a o kolik to bude výhodnější než ve 30 kilometrů vzdáleném Laa. Tam například dospělý zaplatí za tříhodinový pobyt v bazénech od 15 eur, za vstup do saunového světa si pak každý připlatí šest a půl eura.\nOd Pasohlávek má v každém případě velké očekávání Jihomoravský kraj. Ten soudí, že u novomlýnských nádrží vyroste nové centrum lázeňství. Už v roce 2007 proto vznikla společnost Thermal Pasohlávky, v níž vlastní třetinu obec Pasohlávky a dvě třetiny pak Jihomoravský kraj. Tato firma má za úkol vybudovat v Pasohlávkách a jejich okolí patřičnou infrastrukturu, která pak umožní rozvoj lázeňství a přiláká další investory.\nKolem projektu Thermal Pasohlávky, který je financován především z evropských dotací, je však řada pochybností. Hospodářské noviny ho loni dokonce zařadily mezi projekty, kvůli jejichž netransparentnosti může Česká republika část dotací vracet. Ve vedení operačního programu, který peníze přiděluje, totiž sedí hejtman Michal Hašek (ČSSD). Ten ovšem za kraj současně žádá o peníze.\nHašek však jakékoliv problémy či pochybnosti ohledně krajské firmy Thermal Pasohlávky odmítá.", "headline": "Akvapark v Pasohlávkách otevře v létě. Chce konkurovat atrakcím v Laa", "keywords": ["Jihomoravský kraj", "Úvěr", "Euro", "Úřad práce", "Michal Hašek", "ČSSD", "Evropská unie", "iPad", "Real Madrid", "Facebook", "Akvapark", "lázně", "Dyje", "Pasohlávky", "Aqualand Moravia", "Brněnsko", "zábavní park", "Mikulov", "Novomlýnská nádrž", "Hospodářské noviny", "Vídeň", "Brno-venkov"], "publication_date": "2013-05-08 08:51:00"}