{"author": "pro iDNES.cz", "brief": "Americký institut pro bezpečnost silniční dopravy IIHS vyzkoušel svůj náročný test čelního nárazu s malým přesahem na stranu spolujezdce. Volkswagen Passat pro severní Ameriku propadl.", "category": "auto", "comments_num": "49", "content": "Insurance Institute for Highway Safety se na ochranu spolujezdce nezaměřil poprvé. Vloni podobně otestoval kompaktní SUV. Základem jeho náročného testu je čelní náraz s malým přesahem, kdy vůz naráží rychlostí 64 km/h do překážky jen 25 % své šířky. Tento crashtest se stal již v roce 2012 prubířským kamenem sedanů střední třídy. Simulovaný náraz na stranu řidiče tehdy nezvládlo třeba BMW řady 3. Má simulovat situaci, kdy auto naráží například do sloupu.\nOd loňského roku IIHS stejným způsobem zkouší i stranu spolujezdce. Vloni ho absolvovalo sedm SUV a s dobrým hodnocením odešel jen Hyundai Tucson. Toyota RAV4 a předchozí generace Nissanu Rogue naopak vloni předvedly špatnou strukturální pevnost, která se projevila přílišným průnikem konstrukce vozu do prostoru pro cestující. U Rogue se odpáral sloupek se závěsy dveří, RAV4 se dveře otevřely zcela, spolujezdec by tedy po nárazu mohl vypadnout. Výrazně nesymetrické výsledky mezi stranou řidiče a spolujezdce se ukázaly i v případě Subaru Forester a předchozí Mazdy CX-5.\nDo velké míry je to logické, protože konstrukce vozu není symetrická. Řidičova a spolujezdcova strana se liší umístěním např. sloupku řízení nebo pedálů. V případě Subaru a Mazdy ale IIHS vyslovilo podezření, že s ohledem na crashtesty byla zesílena nebo upravena karoserie jen u řidiče. \nNejnovější várka testů IIHS se zaměřila na testování ochrany spolujezdce u sedanů střední třídy. Celkem bylo vyzkoušeno 13 aut a ani u jednoho se tentokrát neobjevily drastické nedostatky v konstrukci karoserie jako vloni. Problémy byly tentokrát odhaleny u zádržných systémů, což ostatně ukázal i další loňský netradiční crashtest, který provedl ADAC.\nJako příkladné se ukázalo nové Subaru Outback (a jeho americké nezvýšené dvojče Legacy). Při nárazu s malým přesahem na stranu spolujezdce došlo jen k minimálnímu průniku konstrukce vozu do prostoru pro posádku, bezpečnostní pás a boční i čelní airbag zajistily, že testovací figurína zůstala po srážce na svém místě. To v Chevroletu Malibu (vzdálený příbuzný našeho Opelu Insignia) a Volkswagenu Passat spolujezdcova hlava sjela z čelního airbagu a narazila do palubní desky. Na rozdíl od „dobrého“ Subaru to v případě obou znamená jen „průměrné“ hodnocení.\nV případě Passatu také došlo k výraznějšímu průniku na straně spolujezdce. A-sloupek se na straně spolujezdce posunul o necelých 18 cm, u řidiče jen o deset. Taková Mazda 6 ale ukazuje, že podobné poškození konstrukce nemusí být tak problematické. Sloupek se v jeho případě posunul u spolujezdce cca o 23 cm (u řidiče o 13 cm), správně fungující airbagy a pásy ale zamezily závažnému zranění pasažéra. Mazda si tak odnesla celkově dobré hodnocení. Kromě zmíněného Subaru ji překonaly ještě Ford Fusion (u nás Mondeo), Honda Accord, Lincoln MKZ a Hyundai Sonata.", "headline": "Americký crashtest potvrdil, že na straně řidiče jsou auta pevnější", "keywords": ["Opel", "BMW", "Ford", "Honda", "Hyundai", "Mazda", "Nissan", "Subaru", "Toyota", "Volkswagen", "Chevrolet", "Volkswagen Passat", "Legacy", "Volkswagen (automobilka)", "BMW (automobilka)", "Hyundai (automobilka)", "Hyundai", "Severní Amerika", "ADAC", "spolujezdec", "sloupek", "Sport Utility Vehicle (SUV)", "silniční doprava"], "publication_date": "2017-11-06 00:00:00"}