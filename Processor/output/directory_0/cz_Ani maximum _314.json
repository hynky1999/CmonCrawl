{"author": "Robin Krutil", "brief": "Většinu času strávili pečlivou ostrahou svého území. Jeden z občasných průniků na to soupeřovo však futsalistům Tanga přinesl zkázu. \"Byla to velká chyba. Tu akci jsme měli přerušit i za cenu faulu,\" narážel brněnský trenér Marian Berky na bleskový chrudimský brejk po rohu jeho týmu.", "category": "brno", "comments_num": "0", "content": "Na jeho konci Lukáš Rešetár ve skluzu uklidil míč do odkryté branky a favorit si v Brně necelých pět minut před koncem vzal vedení, které už nepustil.\nTango tak ve druhém ligovém finále podlehlo chrudimskému Erapacku 2:3. \"Klobouk dolů před chlapci, bojovali skvěle. Bohužel uděláme jednu chybu a Chrudim ji potrestá,\" litoval domácí hráč Gabriel Rick.\nOsminásobní mistři z Chrudimi vyhráli všech 30 ligových zápasů v sezoně, v obou finálových však museli o triumf tvrdě bojovat. V pondělí dokonce dvakrát prohrávali, na což nejsou zvyklí. \"Věděli jsme, že to bude extrémně těžké, a to se potvrdilo,\" poznamenal Rešetár, který se dvěma trefami zasloužil o rozhodující obrat. \"Ale jeden gól není tolik, abychom panikařili.\"\nDomácí předvedli výkon na hranici maxima. Odhodlaně bránili, skvěle jim zachytal brankář, dokázali se prosadit do vedení. Mohli vůbec udělat něco lépe?\n\"Potřebujeme víc štěstí v koncovce, to je alfa a omega. Když je mužstvo slabší, může se soupeři vyrovnat bojovností. Ale pokud nepromění šance, soupeř to potrestá,\" líčil Berky. \"Když máme proti Chrudimi pět šancí, musíme dát šest gólů,\" doplnil s nadsázkou Rick.\nTango mohlo odskočit do dvougólového trháku, jenže jeho hlavní snajpři Belej a Seidler své možnosti nevyužili. I tak stále žila šance, protože se Brňanům povedlo přibrzdit čtyřčlennou brazilskou legii, které pak docházela trpělivost. \n\"Jsou to takoví hračičkové, chtějí chodit jeden na jednoho a někdy jdou zbytečně do kličky. Ale kolikrát se jim to zase povede a rozhodují zápasy,\" hájil své spoluhráče Rešetár. \"Možná na ně Tango bylo víc připravené, na některé z nás zkoušeli hrát osobně.\"\nHosté přesto měli dost šancí, jenže brněnský val dlouho odolával. \"Pořád bránit není žádná zábava, ale s naším kádrem to jinak proti Chrudimi nejde. Každý z jejich Brazilců je někde jinde, pohybově i technicky. A jejich čeští hráči jsou ti nejlepší u nás, celkově nemají slabinu,\" vysvětluje Rick. \nI jeho tým se ovšem chvílemi osměloval k odvážnější hře. \"Hráče nabádám k tomu, aby se nebáli hrát a i v těžkých situacích se snažili udržet balon,\" přibližuje Berky.\nTango zvládlo obě finále se ctí, přesto už zítra může být v Chrudimi konec. \"Ale budeme bojovat jako lvi. Chlapci vědí, že když do hry dají bojovnost a naše defenziva bude stoprocentní, dá se uhrát přijatelný výsledek. A když proměníme šance, můžeme i vyhrát,\" burcuje trenér.", "headline": "Ani maximum futsalistům Tanga Brno proti Chrudimi nestačilo", "keywords": ["futsal", "Jihomoravský kraj", "Lukáš Rešetár", "Výsledky Futsal", "Brňané", "opevnění", "Brno-město", "Chrudim"], "publication_date": "2013-05-21 13:37:00"}