{"author": "Filip Tichý", "brief": "Že by první smysluplné elektrické přibližovadlo do běžného silničního provozu? V technických údajích stále ztrácí s benzinovou stopětadvacítkou dané cenové třídy, jinak má ale Ecooter E1R levný provoz a dokáže zaujmout obratným ovládáním s minimálními starostmi o údržbu.", "category": "auto", "comments_num": "42", "content": "Odlišuje se atraktivním designem, je prostě jiný. Kde jsem jen podobný recept viděl? Jasně, u mobilních telefonů iPhone.\nStejně jako iPhony se Ecooter E1 vyrábí v Číně. A podobné je to i s vývojem v jiné zemi. Skútry Ecooter jsou totiž klonem tchajwanského projektu elektrických skútrů Gogoro, od kterých se liší designem kol, bočních plastů a světlometu. Díky tomu mohl Ecooter udělat skok v technologickém vývoji a nabídnout moderní mobilní funkce. \nZatímco propojení s mobilem se ve světě motocyklů teprve pomalu rozšiřuje u dražších cesťáků, Ecooter už nyní nabízí plnou konektivitu s vestavěnou GPS a SIM kartou, bezklíčkové startování a aplikaci na sledování všech funkcí.\nElektrický „pan Vajíčko“\nFuturistický skútr na první pohled zaujme designem vycházejícím z jediné zaoblené křivky. Ten oválný tvar vyloženě křičí do světa „jsem jiný, jsem budoucnost“. Najdete ho na něm skoro všude. Zadní světlo, směrovky, sedlo či přední blatník, vše ve tvaru vajíčka. A když se k tomu přičte odvážné jednostranné zavěšení obou dvanáctipalcových kol, je výsledkem výjimečný stroj.\nExtravagantní dojem pokračuje i po vyhoupnutí se do sedla, protože oválný barevný displej připomíná přístrojovku vesmírné lodi ze sci-fi filmu. Zaoblené jsou dokonce i konce rukojetí řídítek. Pamatujete ještě na „pana Vajíčka“, který za minulého režimu v televizi oznamoval socialistické reklamní vstupy propagující třeba zdravé mléko? V dnešní době by rozhodně jezdil na tomto skútru.\nEcooter je poměrně malý a pod větším jezdcem působí skoro jako hračka. Rozměrově zaostává za dnešními benzinovými stopětadvacítkami, přestože se jim výkonově vyrovná. Proto příjemně překvapí, že i pro téměř dvoumetrovou postavou je dost místa na nohy a řídítka v rejdu nenaráží do kolen. To se mi jinak často stává i u mnohem větších skútrů.\nCo na tom, že na Ecooteru vypadám jako vosa na lentilce. Jízdu ve dvou bych asi vyhledával jen občas, spolujezdec sice má dost místa díky výklopným stupačkám, ale podvozek je rozhodně naladěný spíš na sólové svezení. Z malých rozměrů vyplývá i nízká hmotnost 95 kilogramů, to znamená přibližně o 20-30 kilogramů méně než plně natankovaný stopětadvacítkový skútr. A pak že elektrické stroje jsou ze své podstaty těžké stroje.\nJednostranně zavěšené zadní kolo není ve světě motocyklů až taková vzácnost, zato u předního kola jej používá vlastně jen Vespa, ovšem s úplně jinou konstrukcí. Ecooter má přední kolo zavěšené na teleskopické trubce s odpružením, přenos řízení z řídítek zajišťuje jen jednoduchá páka s třemi klouby. \nNevypadá to nijak robustně, na druhou stranu podobné řešení přenosu sil řízení používá třeba i největší motorka na trhu, čtyřikrát těžší šestiválcová Honda Goldwing. Výsledný umělecký dojem stojí za to, skútr je při pohledu z pravé strany atraktivní, pěkný pohled ale dává i levá strana s pohledným ramenem kyvky vepředu a krytem variátoru vzadu.\nAno, to není omyl, Ecooter opravdu má elektromotor doplněný řemenovým variátorem. Zatímco dnešní nejlevnější elektrické skútry používají motor přímo v zadním kole, Ecooter má výhodnější řešení s motorem v rámu a sekundárním převodem. To významně zmenšuje poměr neodpružených hmot a umožňuje nastavit motor na vyšší otáčky i při rozjezdech. \nJízdní vlastnosti\nA právě rozjezdy jsou jeho silnou stránkou, ta tichá a silná akcelerace se zrychlením na povolenou padesátku zhruba za pět sekund je podmanivá věc. Plynulost a stejnoměrný tah zaručeně přesvědčí i největšího nepřítele elektromobility. Pokud máte na displeji navolený režim Smart, zátah končí ve 45 kilometrech za hodinu. Pokud ale sedíte na silnější verzi E1R o výkonu 4,2 kW a žlutým tlačítkem si přepnete na Sport, razance rozjezdu se ještě zvýší a skútr dál zrychluje až na osmdesátku.\nZa příznivých okolností se maximálka vyhoupne ještě o deset kilometrů výš, to už se ale hlásí limity malých dvanáctipalcových kol obutých do úzkých stovkových pneumatik a krátkého rozvoru. Právě o deset cm kratší rozvor ve srovnání s podobně výkonnými benzínovými skútry je při rychlostech nad padesát kilometrů v hodině hodně znát a citlivé řízení už vyžaduje hodně velkou pozornost. \nPokud ale pevně svírám řídítka, dá se s Ecootrem docela svižně upalovat i na větších silnicích za hranicemi města. Jen nesmí přijít hodně rozbitý asfalt, jednoduchý trubkový rám bez středového zpevnění postrádá tuhost maxiskútrů a na hrbolech v zatáčkách už působí dost nejistě. Nepomáhají tomu ani kotoučové brzdy, které sice mají velmi slušný výhon a dobrý nástup, ale menší citlivost a odezvu.\nSilnější verze je kvůli legislativě vybavená propojeným brzdovým systémem CBS, který dává hodně silný důraz na přední brzdu a na mokru nebo prašné cestě může překvapit krátkým bloknutím předního kola. Pokud ale rezignujete na Sport a zůstanete u režimu Smart a tím i u maximální rychlosti čtyřicet pět kilometrů v hodině, nebudete mít problém ve městě, zatáčkách ani na hrbolech. \nNavíc se třeba dokážete přiblížit udávanému maximálnímu dojezdu na baterii až 150 kilometrů.\nJak to u elektromobility bývá, obvyklá hodnota dojezdu v reálném světě bude zhruba o třetinu nižší. Podle majitelů v internetových diskuzích je obvyklý dojezd v režimu Smart kolem 80-100 kilometrů, i to je docela pěkné číslo. Pokud si ovšem přepnete na režim Sport a budete jezdit s razantnějším zrychlením a dvojnásobnou rychlostí, počítejte také s dvojnásobnou spotřebou a polovičním dojezdem.\nBaterie nechává v podsedlovém prostoru dost místa i na menší tašku a umožňuje nabíjení buď přímo kabelem ve skútru, nebo ji lze po odemčení vysunout a odnést nabít domů. Po nabití přes noc na levný proud se tak můžete dostat i na dovozcem udávanou cenu deset haléřů na kilometr. Jak jsem zmínil na začátku, skútr má datovou SIM kartu a na mobilu vám třeba ukáže i stav nabití baterie a odhadovaný zbývající dojezd. \nZa zmínku stojí i možnost přepnout skútr na zpětný chod a pomocí zpátečky si třeba vycouvat do kopce při výjezdu z garáže, přestože s tak nízkou provozní hmotností by s tím ani bez zpátečky nebyl problém. Právě díky absenci spalovacího motoru, kompaktních rozměrů a nízké hmotnosti by se mohl Ecooter stát zajímavou volbou pro majitele obytných vozů.\nPřestože už se malých elektrických skútrů na trhu objevila celá řada, skoro všechny mají výkon 1-2 kW a maximální rychlost 45 kilometrů v hodině. A to v dnešním hustém silničním provozu znamená, že i po městě se před vás budou neustále tlačit auta. Ecooter E1R naproti tomu dokáže držet krok s provozem a umožní i důstojný kratší výlet po státovkách za městem. \nVe vyšších rychlostech by si sice zasloužil pevnější rám a lepší vyladění brzdového systému, ale celkově už je důstojnou elektrickou alternativou k průměrnému benzínovému stopětadvacítkovému skútru.", "headline": "Asijské vajíčko: elektroskútr nadupaný funkcemi je lehký a čiperný", "keywords": ["Honda", "Čína", "Elektromobil", "Skútr"], "publication_date": "2019-07-25 00:00:00"}