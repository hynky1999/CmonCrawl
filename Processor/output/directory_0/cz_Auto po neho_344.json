{"author": "Robin Krutil", "brief": "Na nájezdu k rodinnému domu uvázl po nehodě peugeot, který řídil dvaadvacetiletý mladík. Havaroval ve čtvrtek v Čejkovicích na Hodonínsku poté, co nezvládl projet zatáčkou. Policisté přišli na to, že byl pod vlivem drog. Sám přiznal, že o den dříve užil marihuanu.", "category": "brno", "comments_num": "11", "content": "Dvaadvacetiletý muž cestoval ve čtvrtek odpoledne od Mutěnic. Nevěnoval se plně řízení a v Čejkovicích se při projíždění levotočivé zatáčky ocitl vpravo vedle silnice.\n„Tam poškodil dřevěné pražce lemující nájezd k rodinnému domu a předzahrádku. Poté narazil do boku zaparkovaného vozidla značky Citroën. Jeho auto pak skončilo na nájezdu k domu,“ přiblížil policejní mluvčí Petr Zámečník.\nŠofér vyvázl bez zranění, orientační test však v jeho těle odhalil látku cannabis. \n„Řidič přiznal, že předchozího dne požil marihuanu. Lékařské vyšetření s odběrem krve a moči ale bezdůvodně odmítl,“ podotkl Zámečník.\nMladík přišel o řidičský průkaz a hrozí mu pokuta až 50 tisíc korun se zákazem řízení na dva roky.", "headline": "Auto po nehodě uvázlo na nájezdu k domu, řidič přiznal marihuanu", "keywords": ["Peugeot", "Jihomoravský kraj", "Drogy", "marihuana", "konopí", "Nehody Brno", "Mutěnice", "Hodonínsko", "Čejkovice", "Hodonín"], "publication_date": "2018-07-20 13:04:00"}