{"author": "František Dvořák", "brief": "Zhruba 15 procent Evropanů si hodlá během své letní dovolené pronajmout auto. To odpovídá více než deseti milionům jednotlivých pronájmů. Přitom miliony řidičů si auto z půjčovny pořádně nepřekontrolují, zjistil evropský průzkum společnosti Goodyear Dunlop.", "category": "auto", "comments_num": "56", "content": "Průzkum, který Goodyear Dunlop provedl mezi 5 600 řidiči v 15 evropských zemích, ukázal, že téměř 70 procent evropských motoristů zapomene provést u pronajatého vozu základní bezpečnostní kontrolu. \nZatímco více než polovina dotazovaných si nezapomene zabalit svou kolekci cédéček, pouze něco málo přes 40 % zkontroluje, zda je v autě hasicí přístroj. Navíc méně než jeden řidič ze tří odpověděl, že by s velkou pravděpodobností zkontroloval hloubku dezénu a celkový stav pneumatik. \nVelké rozdíly jsou i mezi jednotlivými zeměmi. Pouhých 32 % francouzských turistů by se ujistilo, že automobil je vybaven lékárničkou, zatímco 86 % Rusů řeklo, že by bez ní nevyjelo. \nAuta v půjčovnách jsou často nové modely a díky pravidelné údržbě mohou být i v lepším stavu než mnoho soukromých aut, ale půjčení automobilu během prázdninové sezony stále vyžaduje jistou specifickou přípravu. \nEvropské autokluby varují řidiče, aby si také dávali velký pozor na to, co v půjčovně podepisují a nabízené auto si samozřejmě pořádně prohlédli. Na co si dát pozor v autopůjčovně čtěte ZDE\n\"Řidiči by se měli s půjčovaným vozem seznámit a uvědomit si rozdílná pravidla silničního provozu. Měli by si naplánovat trasu, aby se ujistili, že se jejich pozornost soustředí na vozovku. Než se vydají na cestu, by se také měli dobře podívat na pneumatiky vozidla. Je hloubka běhounu dostatečná? Jsou v bočnici nějaké rýhy? Je v pneumatice správný tlak?\" radí Jens Völmicke z evropské centrály Goodyear Dunlop. \"Nezabere to moc času, ale může to mít na vaše cestování velký vliv. Pokud vyjedete připraveni, máte větší šanci, že dojedete bezpečně.\"\nSpolečnost provedla průzkum ve druhé polovině května a průzkumu se zúčastnilo celkem 5 622 aktivních řidičů v Rakousku, Belgii, Bulharsku, Česku, Francii, Německu, Itálii, Polsku, Rumunsku, Rusku, Slovensku, Slovinsku, Španělsku, Švýcarsku a Británii.\nLetošními třemi nejoblíbenějšími prázdninovými destinacemi jsou Itálie (18 %), Francie (17 %) a Chorvatsko (17 %). O něco méně lidí si vybírá Španělsko (12 %), Bulharsko (10 %) a Německo (10 %).", "headline": "Auto z půjčovny: řidiči raději kontrolují CD s hudbou než sjeté gumy", "keywords": ["Bulharsko", "Francie", "Velká Británie", "Itálie", "Španělsko", "Německo", "Polsko", "Rakousko", "Rusko", "Slovensko", "Švýcarsko", "Poradna: Přístroje", "hudba"], "publication_date": "2011-07-06 00:00:00"}