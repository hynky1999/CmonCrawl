{"author": "František Dvořák", "brief": "Bugatti právě v uplynulém týdnu oznámilo, že kompletní produkce jeho aktuálního modelu Chiron je vyprodána. Pro ty, na které se nedostalo, může být při čekání na nový hypersport z Molsheimu, prozatím náhradou nejnovější počin značky. Elektrická koloběžka je k mání v tradiční „bugatkové“ modři.", "category": "auto", "comments_num": "11", "content": "I Bugatti vjíždí do světa elektromobility, nejnovější model značky však pravděpodobně do emisní bilance automobilky nepromluví. Bateriová koloběžka, která vznikla ve spolupráci s americkou společností Bytech, může být ovšem chápana jako krok do světa moderní mobility. Ostatně chorvatská elektromobilka Rimac, která jednu z nejznámějších, nejexkluzivnějších a nejluxusnějších automobilek na světě nově řídí, je specialistou právě na elektrické pohony. Víc o Bugatti pod správou Rimacu čtěte zde.\nNejmenší a nejpomalejší Bugatti se představilo na veletrhu CES 2022 v Las Vegas. Na automobilové novinky, které se na CES představily, se podívejte sem.\nKoloběžka Bytech for Bugatti je skládací, díky rámu z hořčíkové slitiny váží necelých šestnáct kilogramů. Kromě modré je k mání ještě ve stříbrné a černé barvě.\n Nabízí tři jízdní režimy – Economy, City a Sport, přičemž v tom posledním má umět uhánět až třicetikilometrovou rychlosti, v úsporném jede poloviční rychlostí a v městském maximálně dvacítkou. Elektromotor o výkonu 700 W (0,9 k) živí vyjímatelná 36V, 10Ah baterie, která v tom nejloudavějším režimu vystačí podle výrobce na 35 kilometrů jízdy. Plné nabití trvá čtyři hodiny. Koloběžka uveze 110 kilogramů.\nNechybí směrovky, kromě světla na přídi a zádi má osvětlené i boky, specialitou je světlo, které za koloběžku promítá na zem logo značky. Koloběžka se zatím nedá objednat, cenu teprve dostane. Není ovšem pochyb, že bude odpovídat urozené značce NEJ aut světa.", "headline": "Autofotka týdne: Nové Bugatti je elektrické, jede maximálně třicítkou", "keywords": ["Bugatti", "Las Vegas", "Rimac Automobili"], "publication_date": "2022-01-16 00:00:00"}