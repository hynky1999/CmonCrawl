{"author": "František Dvořák", "brief": "Navzdory koronaviru paralyzujícímu celý svět se v Pekingu koná autosalon. Jedno z velkých překvapení se schovává za exotickým jménem Voyah i-Land. Je to zhmotnění luxusu a moderních techonologií oblečené renomovaným studiem Italdesign.", "category": "auto", "comments_num": "37", "content": "Turínské studio, které před více než padesáti lety založil geniální Giorgetto Giugiaro patří právě deset let koncernu Volkswagen. Sám Giugiaro už v něm nepůsobí, studio ovšem stále pracuje kromě „volkswagenovských“ projektů také na zakázkách pro zájemce zvenčí. \nTentokrát zaklepali na dveře Číňané. Však samotný Giugiaro by se dal považovat za jednoho z průkopníků spolupráce s asijskými značkami, s Hyundaiem byl v kontaktu od začátku sedmdesátých let - první auto vyvinuté korejskou značkou – Pony, mělo kabát právě od italského génia.\nVoyah i-LAND oblékl Italdesign pro největší čínskou automobilku Dongfeng. Ta spolupracuje hlavně s francouzskými značkami. Čínský kolos má joint-venture partnerství s PSA a donedávna byl také partnerem Renaultu pro čínský trh. \nElektrické superluxusní futuristické kupé má představit novou takto zaměřenou značku Dongfengu. Práce Italdesignu nespočívala jen v návrhu designu, dostala na starosti také vývoj multimediálního rozhraní a také vývoj a stavbu prototypu. To všechno totiž v atelierech a dílnách v Moncalieri na předměstí Turína Italdesign umí nabídnout svým zákazníkům. \nČtyřmístné elegantní kupé inspirované klasickými italskými Gran Turismy stojí na elektrické platformě ESSA (Electric, Smart & Secure Architecture) vyvinuté Dongfengem. Ze čtyř míst mohou být tři, stačí sklopit jedno z opěradel a je z něj stolek nebo podložka pod nohy. \nInteriér hraje displeji, jak je dnes moderní. Nechybí permanentní připojení k internetu a funkce umožňující částečně autonomní jízdu. \nI přesto, že i-Land vypadá jako klasická exhibice designérů, vedení značky Voyah naznačuje, že za několik měsíců se z něj stane reálné auto, které vyrazí do produkce.", "headline": "Autofotka týdne: Když Číňané šijí u Italů, je to paráda", "keywords": ["Renault", "Volkswagen (automobilka)", "Hyundai", "Giorgetto Giugiaro", "Moncalieri", "Peking", "Turín"], "publication_date": "2020-10-11 00:00:00"}