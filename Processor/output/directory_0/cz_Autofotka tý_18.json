{"author": "František Dvořák", "brief": "Jmenuje se Beutler Porsche, že jste o něm nikdy neslyšeli? Taky jich vzniklo jen osmadvacet, do dneška prý přežily jen tři kusy. Jeden z nich, ve smetanově bílém lakování, byl nenápadnou hvězdou veteránského autosalonu Techno Classica v Essenu, který dnes končí.", "category": "auto", "comments_num": "8", "content": "Ferry Porsche přemýšlel o čtyřmístném provedení svého sporťáku už koncem čtyřicátých let, to ještě stavěl svůj model 356 v rakouském Gmündu.\nKoncem padesátých let se tedy spojil se švýcarskou karosárnou Beutler, tak vzniklo první plnohodnotně čtyřmístné auto značky. Firma Ernsta a Fritze Beutlerových sídlící nedaleko Bernu měla právo dávat na auto loga a jména Porsche. Kromě kupé vznikl také kabriolet. \nKarosárna bratří Beutlerů udělala na Porscheho dojem už koncem čtyřicátých let, kdy postavili na dodaných šasi několik roadsteru 356. Ferry dokonce chtěl, aby pro automobilku vyráběla karoserie. Ernst Beutler to ovšem odmítl, nechtěl se vázat na jednu automobilku. \nO dekádu později ale Beutler koupil několik karoserií s motory od Porsche s nápadem vytvořit čtyřsedadlový vůz. Porsche o to měl velký zájem, zaprvé Ernsta Beutlera dobře znal a taky potřeboval peníze. \nBeutler tedy postavil v letech 1957 až 1962 osmadvacet čtyřmístných aut a k tomu jeden kabriolet.\nBeutler prodloužil podvozek o téměř čtvrt metru, dlouhatánské převisy a krátký rozvor zaujmou na první pohled, nepůsobí však rušivě (délka je 4,5 metru, rozvor 2,3 metru).\nMechanika je stejná s výchozím modelem: vzadu pracuje benzinová pětasedmdesátikoňová plochá čtyřválcová vzduchem chlazená šestnáctistovka spojená se čtyřstupňovou manuální převodovkou, na obou nápravách jsou bubnové brzdy, 15palcová kola jsou nezávisle zavěšena a odpružena torzními tyčemi. Porsche od Beutlerů prý umí frčet až 165 km/h.", "headline": "Autofotka týdne: První porsche pro čtyři stavěli ve Švýcarsku", "keywords": ["Porsche", "Švýcarsko", "autosalon", "Gmünd", "kabriolet", "Bern", "Essen"], "publication_date": "2018-03-25 00:00:00"}