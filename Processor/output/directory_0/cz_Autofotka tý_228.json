{"author": "František Dvořák", "brief": "Rolls-Royce vyhlásil vítěze soutěže mladých designérů. Děti měly za úkol navrhnout svůj „vysněný Rolls-Royce budoucnosti“, přičemž měly naprostou tvůrčí svobodu. Lukáše z Berouna za jeho skici poveze do školy rolls se šoférem.", "category": "auto", "comments_num": "2", "content": "Soutěžilo se v různých kategoriích. Tým designérů Rolls-Royce vybral vítěze z více než pěti tisíc soutěžních prací, které během bezpečnostních opatření kvůli onemocnění covid-19 poslaly děti online z více než 80 zemí světa.\nV České republice získal národní ocenění šestnáctiletý Lukáš z Berouna. „Jakmile pominou současné restrikce, může využít i svoji výhru, a to cestu do školy vozem Rolls-Royce s řidičem,“ uvádí zástupci českého dealera značky. \nStejný zážitek dostanou vítězové každé z celkem čtyř kategorií, jež pocházejí z Japonska, Francie, Číny a Maďarska ve věku od 6 do 16 let.\n„Ocenili jsme ty příspěvky, které vynikaly skutečně hlubokou myšlenkou, velkým úsilím, výrazným projevem a obsahovaly řadu nejrůznějších detailů. Výherci nenavrhli jen „nejhezčí automobil“, ale vytvořili jedinečné zážitky, které prokázaly jejich nekonečnou fantazii, jež nebyla omezována překážkami skutečného světa,“ komentuje Torsten Müller-Ötvös, generální ředitel společnosti Rolls-Royce Motor Cars.\nAutomobilku překvapil počet a rozmanitost přihlášených příspěvků. Původní termín uzavření přihlášek musel být dokonce prodloužen. „Jako dospělí jsme občas příliš rychlí, než abychom se zastavili a nechali se unášet fantaskními myšlenkami. Ve společnosti Rolls-Royce vyzýváme klienty, aby byli odvážní a kreativní a nenechali se spoutat konvenčními představami o tom, jaké by auto mělo být. Tato soutěž a nápady, které nám přinesla, nám připomínají neuvěřitelnou moc otázky: Nebylo by skvělé, kdyby…?“ dodává Gavin Hartley, ředitel zakázkového programu automobilky britské šlechty na čtyřech kolech.\nNávrhy vítězů a tří dalších oceněných byly týmem designerů automobilky transformovány do digitálních ilustrací za použití stejného softwaru a postupů, které Rolls-Royce využívá i při návrhu skutečného vozu.\nŠestnáctiletý Lukáš z Berouna se se svým návrhem „Rolls-Royce Class L“ stal národním vítězem v České republice, kterého tým Rolls-Royce vybral ze všech českých účastníků. Nad tímto projektem strávil celý týden a navrhl celkem osm podrobných náčrtů svého vysněného vozu. Jak ve svém příspěvku vysvětlil: „vždy jsem se zajímal o technický design“ a „málokdy odložím tužku a neustále procvičuji své dovednosti“.\nV dubnu vyhlášená soutěž pro děti ve věku 16 a méně let byla bez pravidel nebo specifických hodnotících kritérií, která by je omezovala, mohly děti popustit uzdu své fantazii. Porotci pak vybírali vítězné návrhy ve čtyřech kategoriích – technologie, životní prostředí, fantazie a zábava, které určili na základě nejčastějších témat všech návrhů. \nVítězné návrhy zahrnovaly mimo jiné vzory inspirované jednorožci, želvami, vesmírným cestováním, egyptskými pyramidami, Pablem Picassem i čmeláky. Mnohé z nich dokázaly létat nebo plavat pod vodou. Návrhy také obsahovaly řadu chytrých zařízení a nových technologií.\nV reakci na soutěž řekl Torsten Müller-Ötvos, generální ředitel společnosti Rolls-Royce Motor Cars: „Jménem svým i jménem všech ve společnosti Rolls-Royce Motor Cars bych chtěl poděkovat každému mladému designerovi, který se do soutěže zapojil. Za veškeré myšlenky, nápady, tvrdou dřinu a kreativitu, která na nás dýchala z jejich návrhů. \n„Z návrhů čiší úžasný talent, takže by mě ani nepřekvapilo, kdyby se někteří účastníci soutěže v budoucnu věnovali designu automobilů,“ uzavřel Torsten Müller-Ötvös.", "headline": "Autofotka týdne: Rollsy budoucnosti budou létat a vypadat jako želva", "keywords": ["Rolls-Royce", "Čína", "Francie", "Japonsko", "Maďarsko", "fantazie", "automobilka", "Pablo Picasso", "design", "Torsten Müller-Ötvös", "Beroun"], "publication_date": "2020-10-18 00:00:00"}