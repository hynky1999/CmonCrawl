{"author": "František Dvořák", "brief": "Elon Musk a jeho Tesla se pokouší přesvědčit svět, že jsou automobilkou už 17 let. Nejbohatší muž planety se mohl letos poprvé pochlubit pozitivní obchodní bilancí za uplynulý rok, poprvé byla elektromobilka v zisku. Zároveň s tím představila chystané úpravy svých nejstarších modelů.", "category": "auto", "comments_num": "86", "content": "Firma proslavená nekonvenčním přístupem k věcem a často bláznivými činy svého šéfa, chtěla i v případě faceliftu, který se u normálních aut občas téměř nepozná, šokovat.\nA tak se v Palo Altu rozhodli revolučně přistoupit i k volantu a dalším nejzákladnějším ovládacím prvkům vozu. Volant tedy nahradili kniplem jak z letadla nebo vesmírné lodě ze sci-fi filmu. Kromě toho zmizely páčky pod volantem, směrovky a světla s klaksonem a dalšími funkcemi ovládají tlačítka na ramenech kniplu.\nChybí také volič směru jízdy, páku, nebo tlačítka, kterými řidič přepíná mezi jízdou vpřed a vzad nahradily volby ukryté v menu multimediálního rozhraní. Tesla tvrdí, že podle chování řidiče dokáže auto samo odhadnout, zda chce jet vpřed nebo couvat. V případě, že neuhodne, bude mít šofér možnost směr zvolit v menu infotainmentu.\nS šíleným volantem se změní také orientace obří dotykové obrazovky infotainmentu; ta se otočí o devadesát stupňů, takže už nebude orientovaná na výšku, ale panoramatická, sedmnáctipalcová. Displej přístrojového panelu je 12,3palcový. A nový pro cestující na zadních sedadlech má velikost osm palců.\nModel S má novou prosklenou střechu a upravené sezení vzadu. Úpravy zevnějšku obou modelů jsou jen minimální, znalci odhalí odlišnosti na přídi a v chromovém zdobení. \nTesla S, nejstarší model automobilky, je na trhu devátým rokem. To ve světě aut znamená, že už přesluhuje, specifické postavení a charakter značky ovšem zvyky nectí; proto Teslu některé zavedené automobilky obdivují, velkým fanouškem je například šéf Volkswagenu Herbert Diess. \nVelký sedan společně s technicky spřízněným SUV X proslaveným racčími křídly dveří podstoupily modifikace na pohonu a bateriích. Dorazila také verze Plaid; 1100koňové provedení se třemi trakčními elektromotory a pohonem všech kol je tak nejostřejší v nabídce u obou modelů. V verzi Plaid+ nabídne Model S dojezd kolem 840 kilometrů, sprint na stovku za 2,1 sekundy a maximální rychlost 320 km/h. Model X Plaid pak zvládne stovku za 2,6 sekundy a frčí až 262 km/h.\nZa loňský rok unikl Muskovi o 450 tesel cíl vyrobit půlmilion aut. Může se pochlubit, že jeho automobilka konečně uzavřela rok ziskem. Přesně je to 721 milionů dolarů, to je přes 15,5 miliardy korun. Pro srovnání: za rok 2019 vykázala automobilka ztrátu 862 milionů dolarů. Kromě prodeje aut je pro Teslu významným zdrojem příjmů prodej emisních kreditů dalším automobilkám. Za loňský rok přinesly do firemní kasy 1,6 miliardy dolarů, víc než třikrát tolik než v roce předchozím.\nKalifornská elektromobilka vykazuje zisk už šesté čtvrtletí v řadě, čeká jí ovšem velmi náročné období. Už přestává být vnímána jako „věčný start-up“ a ztrácí svou jedinečnou pozici na globálních trzích. Tradiční výrobci totiž zaveleli do útoku a ve velkém nasazují své elektrické modely. V Evropě už tesly v loňském roce v prodejích předjel Volkswagen ID.3. \nTesla na letošek plánuje zahájení výroby v nových továrnách v Berlíně a Texasu. Koncem roku by měly dorazit za zákazníky první pickupy Cybertruck a tahače Semi. Před nedávnem se rozjely dodávky SUV Model Y čínským zákazníkům. Musk naplánoval automobilce letos vyrobit 840 tisíc až milion tesel.", "headline": "Autofotka týdne: 320 km/h a nesmyslný volant pro Teslu", "keywords": ["Elon Musk", "Volkswagen (automobilka)", "Tesla Motors", "automobilka", "prototyp", "Texas", "Herbert Diess", "Sedan", "Berlín"], "publication_date": "2021-01-31 00:00:00"}