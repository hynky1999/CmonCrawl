{"author": "František Dvořák", "brief": "Twizy je elektrický skrček pro dva, kterým Renualt vyjadřuje své pojetí městské mobility. Teď ho zkřížili s Formulí 1.", "category": "auto", "comments_num": "3", "content": "Nezvykle tvarované úzké přibližovadlo nabízí francouzská značka na domácím trhu a snaží se proniknout i na další, kde jsou elektromobily aspoň trochu zavedené.  \nTwizy se teď dostal do rukou oddělení Renault Sport, který z něj udělal drsňáka ve stylu speciálu pro Formuli 1. Žlutočerného zuřivce představili ve Valladolidu.\nJedinečný prototyp má spojlery, křídla a další doplňky šlechtící aerodynamiku okruhových speciálů. Posílila i technika v útrobách. Výkony vylepšuje systém Kers vypůjčený z \"eF-jedničky\", ten používá závodní tým Renaultu už od roku 2009.\nVýkon 97 koní rozjede dvoumístný elektrovozík na stodesítku. Elektromotor dodává 17 koní, zbytek Kers. První dává až 10 tisíc otáček, druhý dokonce 36 tisíc otáček za minutu, sílu umí dodávat ale jen krátkodobě.\nHmotnost žlutočerného speciálu Twizy Renault Sport F1 je 564 kilogramů. Délka je 2,6 metru, šířka 149 a výška 145 centimetrů.", "headline": "Autofotka týdne: Z elektrického vejce se vylíhla formule", "keywords": ["Renault", "Vejce", "Formule 1", "Elektromobil", "Kers", "Valladolid"], "publication_date": "2013-04-28 00:00:00"}