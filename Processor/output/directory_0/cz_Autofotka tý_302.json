{"author": "Jaroslav Halamka", "brief": "Česká tříkolka vzbudí pozornost téměř všude, kde se objeví. Originální bílý kousek, který byl tento týden k vidění na akci Designblok 2013 v Praze, okouzloval hlavně ženy.", "category": "auto", "comments_num": "7", "content": "Hned u prvního vagonu na nákladovém nádraží v pražském Žižkově se zastavuje většina návštěvníků Designbloku 2013. Nejvíce komentářů k bílému velorexu však přichází od žen. \"To je jak z nějaké svatby,\" říká jedna z návštěvnic.\nLibor Kříž, jednatel rodinné firmy, která se specializjue na zdobení textilu, stojí opodál a na tváři se mu objevuje úsměv. \"Když jsme se rozhodli, že tuhle designovou studii provedeme, o svatbě jsme vůbec neuvažovali. Ale teď ho možná budeme muset přejmenovat na Svatební,\" směje se.\nVyšívaný velorex vznikl speciálně pro Designblok 2013, který tento týden probíhal v Praze. Libor Kříž se rozhodl ke spolupráci přizvat módní návrhářku Markétu Kopeckou, která již osmým rokem působí v Paříži.\nAutorka se podle svých slov nechala při vytváření \"šatů\" pro velorex inspirovat strážnickými lidovými motivy, které transformovala do krajkového vzoru, díky němuž plachty vozidla připomínají viktoriánský slunečník.\nPráce na svatebním velorexu včetně opravy originální konstrukce trvala zhruba tři měsíce. Celkově se na bílý velorex použilo přes devět metrů koženky, šití \"kabátu\" zabralo zhruba 60 hodin. K zdobení použila firma strojní výšivku, 3D výšivku a laserové řezání.\nStřecha je vyrobená z 3,5 metru čtverečních síťoviny a od originálu se liší i koženka v interiéru. Ta sice svojí barvou připomíná původní interiér, ale je světlejší a u šicího stroje zabrala autorům přes dvacet hodin práce. Na vyšití Velorexu bylo spotřebováno celkem sedm kilometrů vyšívací nitě.", "headline": "Autofotka týdne: Vyšívaný velorex pro nevěsty", "keywords": ["Svatba", "Velorex", "nevěsta", "módní návrhář", "Žižkov", "Designblok", "Paříž"], "publication_date": "2013-10-13 00:00:00"}