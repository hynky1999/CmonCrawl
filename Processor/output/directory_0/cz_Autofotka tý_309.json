{"author": "pro iDNES.cz", "brief": "„Všichni chtěli škodovku, wartburga nechtěl nikdo,“ vzpomíná nad fotkami z rodinného alba Jana Krutilová. Své první motoristické zážitky popisují čtenáři magazínu Auto DNES, nejčtenějšího autočasopisu v Česku, který je pravidelnou úterní přílohou MF DNES.", "category": "auto", "comments_num": "52", "content": "První a jediné auto koupili moji rodiče (ročník 1924) v roce 1962. Nebylo to tehdy jednoduché, člověk musel nejdřív dostat poukaz. „Maminka pracovala na Krajské odborové radě, na rok jim přidělili tři poukazy. Všichni chtěli škodovku, wartburga nechtěl nikdo, a tak zbyl na obyčejnou účetní,“ popisuje Jana Krutilová.\nS autem, stanem a prošívanými dekami jsme nejdřív brázdili republikou, první fotka je od rybníka Svět v Třeboni z roku 1962. Asi v roce 1965 jsme se vydali do Bulharska. Bylo to docela dobrodružné – nejdřív jsme celou noc stáli ve frontě na slovensko - maďarské silnici, pak se projíždělo po špatných silnicích Rumunsko, míjeli jsme povozy s místními cikány a docela se báli.\nV Bulharsku jsme spali v kempu ve vesnici Obzor, tam už to bylo fajn. Taky jsme byli u Baltského moře v NDR v kempu, kde byli samí Češi (Němci byli u Balatonu a Černého moře). \nZhruba od roku 1968 už autem jezdil táta jen na chatu, výjimečně na hřbitov do Jemnice nebo Vysokého Mýta. V roce 1990 po nás zdědil Škodu 100 a wartburg skončil někde na šrotišti nebo na náhradní díly.\nKrása z DDR\nWartburg 311 který začal z bran továrny ve východoněmeckém Eisenachu vyjíždět v roce 1956, patří dodnes k nejelegantnějším vozům východní provenience.\nAutomobil s oblými tvary se vyráběl v řadě variací - základem byl čtyřdveřový pětimístný sedan, existoval i kombi, kupé nebo kabriolet. Právě „třistajedenáctka“ patří mezi sběrateli k ceněným kusům, zachovalé se v Německu prodávají za (v přepočtu) čtvrt milionu korun i dráž. Devět let po představení modelu 311 přišel do výroby mezityp, označený 312, který v karoserii stávajícího modelu skrýval podvozek teprve chystaného typu 353. Všech provedení tohoto vozu se vyrobilo na 300 000 kusů. Více o historii wartburgů čtěte zde", "headline": "Autofotka týdne: Zbyl na nás wartburg", "keywords": ["Škoda Auto", "Bulharsko", "Německo", "Rumunsko", "Vysoké Mýto", "Třeboň", "kemp", "Baltské moře", "Černé moře", "automobil", "Wartburg", "Balaton", "Svět", "účetnictví"], "publication_date": "2018-10-21 00:00:00"}