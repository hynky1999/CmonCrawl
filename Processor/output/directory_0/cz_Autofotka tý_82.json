{"author": "František Dvořák", "brief": "Německý automobilový koncern Daimler představil nový displej Hyperscreen, který pokryje téměř celou palubní desku luxusních mercedesů.", "category": "auto", "comments_num": "55", "content": "Německá automobilka se snaží v tomto ohledu překonat společnost Tesla, připomíná Reuters. Velké dotykové panely, které v jejích elektromobilech spojují informace a zábavu, jsou jedním z atributů úspěchu tohoto amerického výrobce vozů poháněných elektřinou. \n Šéf Daimleru Ola Källenius uvedl, že jako první bude obrazovkou o 56 palcích (142 centimetrech) osazen plně elektrický sedan Mercedes-Benz EQS. Tento vůz s dojezdem až 700 kilometrů má automobilka představit letos. Vozy Tesla mají obrazovku s úhlopříčkou 17 palců (43 centimetrů). \n Přístrojovka luxusních mercedesů tvořená displejem obsahuje klasické funkce, jako je tachometr, přehrávání hudby a navigace, a vedle toho umožňuje pasažérům ovládat některé funkce vozu. Na některých trzích nabízí osazenstvu vozu i možnost sledovat televizi, aniž by tím rušili řidiče. \nOd sloupku k sloupku\nMBUX Hyperscreen je podle Daimleru příkladem fúze digitálního a analogového designu. Je složen z mnoha vzájemně zdánlivě splývajících displejů, které vytvářejí klenutou zobrazovací plochu o šířce 141 centimetrů.  Do ní jsou integrovány analogové výdechy ventilační soustavy. Pro cestující viditelný obraz zabírá plochu 2432,11 cm².\nVelké krycí sklo je trojrozměrně ohýbáno při teplotách cca 650 °C. Tento proces umožňuje vnímání zobrazovaného obsahu v celé šířce vozidla bez zkreslení, a to nezávisle na poloměru zakřivení krycího skla.\nSamotné ohýbané sklo je vyrobeno z křemičitanu hlinitého, který je mimořádně odolný vůči poškrábání. Dvě vrstvy povrchové úpravy krycího skla minimalizují odrazy (zrcadlení) a usnadňují čištění. \nHaptická zpětná potvrzení při ovládání zajišťuje celkem 12 akčních členů umístěných pod plochami dotykových displejů. Dotkne-li se prst určitých míst, dojde na nich k vyvolání citelných vibrací krycího skla.\nHledí se také na bezpečnost – protože sklo se deformuje hůře než plast, ze kterého se přístrojové desky dělají, má hyperscreen přesně definovaná místa, kde se sklo v případě nehody zlomí – vedle bočních výdechů ventilační soustavy. Celý panel pak jistí voštinová struktura, která umožňuje při nárazu cílenou deformaci.\nJas displeje se přizpůsobuje okolním podmínkám na základě naměřených hodnot z multifunkční kamery a senzoru světla.\nMBUX Hyperscreen je zasazen do nepřerušovaného obvodového rámečku z plastu. Jeho viditelná část má náročné třívrstvé lakování. Ve spodní části je umístěno integrované dekorační osvětlení, které vytváří dojem, že se zobrazovací jednotka zdánlivě vznáší nad přístrojovou deskou.\nTaké spolujezdec vpředu má vlastní zobrazovací a ovládací zónu. Zobrazovaný obsah lze individualizovat prostřednictvím až sedmi uživatelských profilů. Není-li sedadlo spolujezdce vpředu obsazené, promění se displej v digitální ozdobný panel. V tomto případě se na něm zobrazují animované hvězdy loga Mercedesu.\nU centrálního displeje a displeje pro spolujezdce vpředu nalézá uplatnění technika OLED, která nabízí mimořádně brilantní obraz. U této techniky jsou zdrojem světla jednotlivé obrazové body. Obrazové body bez elektrického napětí zůstávají vypnuté a jsou v tomto stavu sytě černé. Naproti tomu aktivní pixely OLED září velmi čistými barvami. Tím vzniká vysoký kontrast – nezávisle na zorném úhlu a světelných podmínkách.\nUmělá inteligence\nInformační a zábavní systémy nabízejí početné a rozsáhlé funkce. K jejich ovládání je často zapotřebí několika ovládacích kroků. Mercedes-Benz vyvinul s pomocí umělé inteligence uživatelskou plochu, která reaguje na kontext. Tím se podařilo dosáhnout dalšího zmenšení počtu kroků nezbytných k interakci.\nSystém MBUX aktivně ukazuje uživateli správné funkce ve správný okamžik za přispění umělé inteligence. Schopnost vnímat kontext je nepřetržitě optimalizována jak na základě změn prostředí, tak i chování uživatele. \nVývojáři Mercedesu zjistili, že většina využití těchto systémů se týká oblastí navigace, rádia/médií a telefonu. Navigační aplikace je proto s kompletním rozsahem funkcí vždy v centru displeje. \nPomocí umělé inteligence je automaticky nabízeno víc než dvacet dalších funkcí – od aktivního masážního programu na principu lávových kamenů přes připomenutí narozenin až po návrh poznámek do seznamu úkolů –, pokud jsou pro zákazníka relevantní.\nSoftware se schopností učit se kompletně přizpůsobuje uživateli koncept zobrazování a ovládání a předkládá mu individualizované návrhy pro využívání rozmanitých funkcí informačního a zábavního systému, ale i komfortních a dalších systémů vozidla. Díky tzv. nulové úrovni nemusí uživatel procházet dílčími nabídkami ani vydávat hlasové povely.\nNejdůležitější aplikace jsou nabízeny vždy na nejvyšším místě, v zorném poli řidiče, a to v závislosti na situaci a kontextu. Tímto způsobem je řidič zbaven nutnosti vykonávat velký počet kroků při ovládání. \nSystém MBUX (Mercedes-Benz User Experience) zjednodušil ovládání mercedesů. Se systémem MBUX, představeným v roce 2018 v aktuální Třídě A, jezdí na celém světě již více než 1,8 milionu osobních vozů Mercedes-Benz. Na MBUX sází i divize lehkých užitkových vozů. Před několika měsíci slavila v nové Třídě S premiéru druhá generace tohoto systému se schopností učit se.\n„MBUX Hyperscreen je mozkem a současně nervovou soustavou automobilu,“ říká Sajjad Khan, člen představenstva a technický ředitel společnosti Mercedes-Benz AG. „Je propojený se všemi komponenty vozidla a komunikuje s nimi. Tím vznikla nová forma interaktivity a individuality.“ MBUX Hyperscreen podle Khana stále lépe poznává své uživatele a dříve než musí cestující někde kliknout nebo posunout seznam, nabídne mu na míru střižený a individualizovaný výběr pro ovládání informačního a zábavního systému nebo dalších funkcí.“\nCentrální procesorová jednotka systému MBUX má 8 jader, 24 GB RAM a přenosovou rychlost paměti RAM 46,4 GB za sekundu.", "headline": "Autofotka týdne: Mercedes má displej přes celou přístrojovku", "keywords": ["Mercedes-Benz", "Čína", "Daimler", "Evropská unie", "Tesla Motors", "automobilka", "Sedan", "Ola Källenius", "Autonovinka roku", "Stuttgart"], "publication_date": "2021-01-10 00:00:00"}