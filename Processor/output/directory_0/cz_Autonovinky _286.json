{"author": "Vladimír Löbl", "brief": "Automobilovou krabici pro Uber, bizarní tříkolku a sporťáky čerstvě se rodících značek přinesly uplynulé týdny. Nově se do výroby aut chce pustit také ruský zbrojařský koncern. Připoutejte se, startujeme.", "category": "auto", "comments_num": "1", "content": "Nováček ze země Ferrari\nZnáte Bermat? Za tímto projektem stojí italský podnikatel a nadšenec do rychlých aut Matteo Bertezolo. V roce 2015 založil společnost Bermat Motors, která o sobě nyní dává vědět sporťákem Bermat GT. Lehký sportovní vůz, vyvinutý ve spolupráci se závodním týmem JAS a konstrukční kanceláří Camal, má podobně jako Lotus Emira, Alpine A110 či Porsche 718 motor uložený před hnanou zadní nápravou. Uhlazená karoserie z uhlíkových vláken ukrývá monokok z téhož materiálu, který váží pouhých 80 kg. Není tedy divu, že vozidlo má hmotnost jen 1,1 tuny. Uvnitř se nachází 12palcový digitální přístrojový štít, připomínající poslední modely Ferrari.\nJako první se představila závodní verze GT-Pista, kterou za asistence sekvenční šestistupňové převodovky pohání přeplňovaný dvoulitrový řadový čtyřválec Alfa Romeo, který má v závislosti na zvolené konfiguraci výkon mezi 239 až 299 kW (325 až 406 k). Zásluhou dobrého poměru výkonu a hmotnosti tak Bermat GT-Pista zrychlí z 0 na 100 km/h za méně než 4 sekundy.  \nRočně má vzniknout přibližně v deseti exemplářích, přičemž cena údajně nemá přesáhnout 5 milionů korun. Poté bude následovat i silniční verze, a to i v čistě elektrickém provedení. Zadní kola budou v jeho případě pohánět dva elektromotory s celkovým výkonem 355 kW a nejvyšším točivým momentem 700 Nm.", "headline": "Autonovinky ze všech koutů světa: auto pro Uber postavili za půl roku", "keywords": ["Bugatti", "Francie", "Spojené státy americké", "elektromotor", "Alpine A110", "Land Rover Defender", "Porsche 356", "Volkswagen up!", "Porsche 718"], "publication_date": "2022-01-15 00:00:00"}