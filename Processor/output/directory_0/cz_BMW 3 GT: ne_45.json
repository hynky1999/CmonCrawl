{"author": "František Dvořák", "brief": "Praktické, prostorné BMW, kterému to nejvíc notuje s turbodieselem. Kdo by to byl řekl, že jednou něco takového napíše vyznavač klasických BMW.", "category": "auto", "comments_num": "18", "content": "Jenže tohle \"gétéčko\" není klasické BMW. Patří sice k nejprodávanější, nejdůležitější modelové řadě 3, ale tím to taky vlastně končí. \nPokud nejste rozmazlení, poslouží vám skvěle i obyčejná trojka, kombíková i sedanová, pro frajery je kabriolet, pro sportovce kupé (tomu by se označení GT hodilo víc). Obzvlášť když v nové generaci mnichovská řada 3 tak narostla, zvládá i rodinné disciplíny. Nový přírůstek ji zase posouvá dál. Až někam na půl cesty k MPV. Má polohovatelná opěradla zadních sedadel. Víko kufru ovládají elektromotory a připlatit si můžete i za jeho otvírání nohou, stačí \"kopnout\" pod nárazník. V 520litrovém kufru (to je o 25 víc než má BMW 3 Touring) nechybí různé lišty a háčky a kryt kufru se vejde pod podlážku. \nVyšší, mohutnější, baculatější\nOznačení GT znamená u zbytku světa jakési salonní sporťáky. Rychlé, ale ne extrémní, abyste si při nastupování a jízdě třeba nepomačkali kravatu. To vám v 3 GT rozhodně nehrozí. GT v jazyce mnichovské značky znamená cestování ve velkém stylu. Kdo by to byl řekl, že se u BMW jednou budou chlubit fotkou, praktičností a velikostí kufru...\nGT se oproti trojce natáhlo o dvacet centimetrů, to je opravdu hodně. Cestujícím přidalo hodně místa v kabině jedenácticentimetrové prodloužení rozvoru a osmicentimetrové zvýšení střechy. Je to prostě úplně nové, boubelatější auto, které je rozměry ve vodách pětkového kombíku.\nLiftbacková karoserie, tedy ta, u které se otvírá víko kufru i s oknem, je miláčkem Čechů. Znají ji z octavie. V tom gétéčko boduje. Jenže tím výhody končí. Pravda, je to nejprostornější trojka, ale pokud nejste dvoumetrový sumista, centimetry navíc nepotřebujete. \nGT tak má obrovitou kabinu, ale ten prostor si moc neužijete. S přestavbou trojky na GT totiž postavili jakési poloviční MPV. To znamená, že vozíte hlavně víc vzduchu nad hlavou. Vepředu máte místa stejně jako v sedanu nebo kombíku. Taky sedíte o šest centimetrů výš než v klasické trojce a máte ještě spoustu místa nad hlavou a lepší výhled ven. To platí hlavně vepředu, vzadu je to horší. Což o to, jak se silueta nafoukla, mají zadní cestující spoustu místa před sebou skoro jako v ředitelském BMW sedmičkové řady. Někde nad koleny těch vzadu je strop opravdu vysoko, skoro jako v tom MPV. Jenže pak už musí střecha začít ladně klesat dolů, aby neměla karoserie zvenčí nehezký velký zadek. A tak má stopětasedmdesáticentimetrový cestující místa na hlavu tak akorát. A ještě má vedle vnějšího spánku velkou bouli, ve které je dutina na vzpěru a elektromotorky zavírání velkého víka kufru. \nKabina je parádně odhlučněná, navíc vás bude hýčkat spousta bezpečnostních a komfortních prvků. Jako třeba průhledový head-up displej, který řidiči promítá na čelní sklo do zorného pole důležité provozní údaje. Moc se líbí příplatkový supertlustý volant s malým středem.\nVychytávky bojují s fyzikou\nJe to první BMW řady 3 v historii, které se při přejezdu nerovnosti zhoupne ze strany na stranu. Může za to vysoká stavba karoserie. Konstruktéři se sice snažili těžiště udržet dole, takže třeba nadělili gétéčku bezrámová okna dveří. Fyzika je ovšem neošálitelná. Hmotné tělo těžkého atleta se prostě chová jinak než štíhlý štírek ukrytý v klasické trojce. Boj s fyzikou nevzdávali: aby mělo GT stejnou aerodynamiku jako sedan, dostalo na víko kufru křidélko, které se automaticky vysouvá, když překročíte 110kilometrovou rychlost (vrátí se pod 70 km/h, vysunout se dá i podle libovůle řidiče tlačítkem). \nVýřezy v blatníku za předním kolem vypadají jak tuningový prvek ze supermarketu. Ale jsou funkční, šlechtí aerodynamiku kolem kol. Ohromí malé jízdní odpory auta. Jedete stovkou po dálnici, sundáte nohu z plynu a auto zpomaluje jen velmi zvolna. To uspoří nějaké decilitry paliva. Jak toho dosáhli? Třeba extrémně řídkými oleji nebo tvrdší směsí pneumatik.\nOpravdovější BMW je s dieselem\nTohle auto berte s dieselem a ušetřete za sportovní M-paket. Šestiválec sice k BMW patří, ale když vyberete ten jediný, co trojce v nabídce zůstal (335i, to znamená přeplňovaný třílitr), je to taková křečovitá nasupenost. Benzinový šestiválec s výkonem 306 koní hýří výkonem, taky je to nejdražší provedení v nabídce (stojí 1,2 milionu). Je dokonale pružný, skvěle si notuje s osmistupňovým automatem. Při klidné jízdě se jen tak převaluje lehce nad volnoběhem, pak minete konec obce, automat bleskurychle podřadí, klidně o tři stupně, a ručka otáčkoměru letí k omezovači. Jenže se k naturelu GT tolik nehodí.\nS čtyřválcovým dieselem (320d, základní cena je bez pěti tisíc milion) je totiž GT mnohem plavnější a působí možná i trochu obratněji. Je to prostě víc BMW. Jmenované dvě varianty jsme na pozvání automobilky jako první ozkoušeli na sicilských silnicích, v nabídce budou však i další verze. Nejzákladnější je momentálně verze 320i za necelých 950 tisíc.\nPodvozek tvrďák\nSoučasná BMW mají až nepřirozeně tvrdý podvozek. Menší nerovnosti ještě dokáže většinu odfiltrovat, když však přijde na větší rýhy v silnici, bouchá. A to hodně. Můžou za to mimo jiné dojezdové run-flatové pneumatiky se zesílenými bočnicemi. BMW už s nimi dělá špatnou zkušenost od předchozí generace trojky a stejně si je nenechá vymluvit. Kromě posádky navíc trpí i technika.\nKdyž pak gétéčko postavíte na ještě přitvrzený a snížený sportovněji laděný Mpaketový podvozek, který má navíc namísto rozumnějších sedmnáctkových ráfků \"sportovní\" devatenáctky, je to utrpení.\nA to se k GT nehodí. Je to ideál na vláčnou jízdu. Samozřejmě umí vykroužit zatáčku rychle a přesně, ale není to ta napjatá dravost BMW. Na druhou stranu, když chcete dračit, nezradí vás, podvozek je jistý a pevný. Není to ovšem takové potěšení, jaké od BMW s trojkou ve jméně čekáte. \nOd 1. 7. přibudou v nabídce i verze s pohonem všech kol xDrive. Pokud však opravdu nebydlíte pod Sněžkou nebo na Kvildě, pohon všech kol nepotřebujete, i pro BMW čistokrevnější provedení s pohonem zadních kol má skvělou trakci. A zkušenosti s ostatními BMW 4x4 říkají, že čtyřkolka jízdní charakteristiky vlastní naturelu značky spíš kazí. I tak tvoří prodeje \"čtyřkolek\" u BMW víc než polovinu českých prodejů. \nSuma sumárum: BMW 3 GT je prima nápad a povedené auto, které vypadá dobře a umně maskuje obří rozměry, kterými atakuje kombíkové BMW řady 5 o kategorii výš. Ale jestli chcete opravdové BMW, které je i praktické, jděte do klasického kombíku, obojí umí líp.", "headline": "BMW 3 GT: největší trojka všech dob je na půl cesty k MPV", "keywords": ["BMW", "MPV", "Povinné ručení", "BMW (automobilka)", "jízdné", "kufr", "diesel", "silnice", "fyzika", "Pro muže"], "publication_date": "2013-04-12 00:00:00"}