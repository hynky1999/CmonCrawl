{"author": "Adam Novák", "brief": "Koncept letos, sériový model do roka. BMW dále rozšiřuje své portfolio modelů a tentokrát zmenšila úspěšný velký model X6, jehož linie napasovala na podvozek středního SUV X3. Oproti většímu bráškovi by novinka mohla být až o půl milionu levnější.", "category": "auto", "comments_num": "27", "content": "Vedle klasických SUV X1, X3 a X5 produkují u BMW i sportovní model X6, který nazývají SAV, tedy Sport Activity Vehicle. Ve své době mohutná splývající karoserie X6 vzbudila hodně rozruchu, přeci jen kupé ve stylu SUV si do té doby z velkých značek nikdo představit neodhodlal. BMW X6 zákazníci přijali dobře a tak přišel čas na rozšíření modelové řady.\nVelká X6 je totiž dost drahým strojem. Pod kapotou má jen šestiválce a ceník startuje na částce 1,65 milionu korun. Nový menší model ve stejném duchu tak dává smysl. V menším modelu se dobře uplatní i levnější čtyřválcové motory a cena by mohla startovat zhruba na částce 1,2 milionu korun. To má sice k lidovému auto hodně daleko, ale téměř o půl milionu nižší cena může BMW přinést mnoho nových zákazníků. \nA to nejenom tradičních v Evropě a USA, ale i na stále rychleji rostoucím čínském trhu. I proto automobilka Concept X4 poprvé představí na nadcházejícím autosalonu v čínské Šanghaji. Neoficiálně se hovoří o premiéře finální verze auta na podzimním autosalonu ve Frankfurtu a zahájení výroby příští rok na jaře v americké továrně BMW ve Spartanburgu. \nOficiálně zveřejněné fotografie konceptu ukazují auto, které vypadá spíš jako sériový produkt než obvykle futuristické koncepty. BMW téměř dokonale dodrželo linie včetně splývavé zádě z velkého modelu X6. Boky ale zdobí modernější prolisy, které snižují mohutný ponton karoserie a dodávají mu na dynamice. Za designem stojí Chrovat Domagoj Dukec. \nPříbuznost s modelem X3 ukazují rozměry konceptu X4. Na délku měří stejných 4,65 metru a shodný je i rozvor 2,81 metru. Novinka je ale širší (1,91 metru) a hlavně podstatně nižší, oproti X3 o celé čtyři centimetry. Naopak ve srovnání s velkým BMW X6 ztrácí nový koncept na délku 23 centimetrů a rozvor má kratší o 12 centimetrů.\nNa podrobnější specifikaci je zatím brzo, ale je jasné, že paleta motorů pod kapotou se bude podobat nabídce agregátů BMW X3. Základem tedy budou čtyřválcové přeplňované motory, šestiválce zůstanou vyhrazené jen špičkovým verzím. Do budoucna lze též předpokládat, že automobilka představí i sportovní variantu M.", "headline": "BMW vypralo X6 na 90 stupňů. Nová X4 se ukazuje v Šanghaji", "keywords": ["BMW", "Bmw X3", "Bmw X5", "Bmw X6", "Spojené státy americké", "BMW (automobilka)", "koncept", "Sport Utility Vehicle (SUV)", "Frankfurt nad Mohanem", "Šanghaj"], "publication_date": "2013-04-19 00:00:00"}