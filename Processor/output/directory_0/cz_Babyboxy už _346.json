{"author": "Barbora Sedlářová", "brief": "V sobotu večer někdo zanechal novorozeného chlapce v babyboxu v Blansku. Od jejich založení je to už 200. zachráněné dítě. Chlapec je podle zakladatele babyboxů v Česku Ludvíka Hesse zdravý. Dostal jméno Jan.", "category": "brno", "comments_num": "42", "content": "„Je v dobrém zdravotním stavu, mluvil jsem s lékařem, který ho převážel,“ řekl iDNES.cz Ludvík Hess, zakladatel babyboxů.\n V nemocnici v Blansku funguje babybox, třiasedmdesátý v pořadí v České republice, od března roku 2018. A právě Jan je prvním dítětem nalezeným v něm. Dítě, které bylo zabalené do fialového ručníku, do něj někdo odložil v sobotu po deváté hodině večer. Záchranáři ho převezli do nemocnice v Boskovicích. \nJméno dostal chlapec po předsedovi představenstva Komerční banky a. s. Janu Juchelkovi. Dle Hesse je Nadace Komerční banky a. s. - JISTOTA největší dárce spolku Babybox. \nNemocnice nyní bude informovat Orgán sociálně-právní ochrany dětí (OSPOD), který vybere ze svého seznamu vhodný rodičovský pár. Pokud pár bude chtít dítě přijmout, tak OSPOD dá návrh opatrovnickému soudu. „Opatrovnický soud vydá usnesení o předběžném opatření, který vydává okamžitě. Předběžným opatřením svěří dítě do pěstounské péče toho páru,“ vysvětlil Hess. \nBabybox funguje v podstatě jako novorozenecký inkubátor. Ve chvíli, kdy je do něj dítě vloženo, zapne se vyhřívání a ventilace a s mírnou prodlevou i alarm, který upozorní zdravotnický personál.\nSchránky jsou umístěny tak, aby se lidé nemuseli bát, že je při odkládání dítěte někdo překvapí. V Česku nyní funguje 76 těchto schránek. Celkově bylo do babyboxu odloženo 111 dívek a 89 chlapců. V loňském roce nalezl zdravotnický personál v babyboxech devatenáct dětí, naposledy v České Lípě.", "headline": "Babyboxy už zachránily 200 dětí, naposledy v sobotu chlapce v Blansku", "keywords": ["Jihomoravský kraj", "Ludvík Hess", "Babybox", "Orgán sociálně-právní ochrany dětí (OSPOD)", "Blansko"], "publication_date": "2020-01-05 09:56:00"}