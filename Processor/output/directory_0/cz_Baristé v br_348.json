{"author": "Petra Kozlanská", "brief": "Svůdné kávové aroma provázelo tento pátek a sobotu soutěž nejlepších baristů České republiky Coffee in love. Soutěžící museli ve čtyřech disciplínách dokázat, že umí nejen připravit výbornou kávu, ale že jsou ve svém oboru opravdovými odborníky. Hodnotil se i jejich vzhled a vystupování.", "category": "brno", "comments_num": "0", "content": "Nejprve soutěžili ve správné přípravě turecké kávy. \"Baristé zalejí kávu vodou v tradiční nádobě džezvě a nápoj pak ohřívají na rozpáleném písku. Rozhodující je výsledná chuť bez jakýchkoli dalších příměsí,\" vysvětlila koordinátorka soutěže Petra Veselá. V přípravě kávových nápojů v džezvě zvítězil Lukáš Kovářík, obhájil titul z loňska.\nDruhá disciplína nese poetický název Coffee in good spirits, jedná se kávové nápoje s přídavkem alkoholu. Soutěžící připraví dvě irské kávy a dva volné kávové nápoje s alkoholem. \n\n\"Mojí specialitou pro volný nápoj je sedmiletý dominikánský rum a cream brulee, ale někteří používají i různé ovoce, květiny nebo třeba okurku,\" poznamenal jeden ze soutěžících František Roháček.\nJak citlivou mají baristé chuť, prověřila třetí soutěž Cup tasting. Soutěžící musí ve třech vzorcích kávy rozpoznat od dvou shodných jeden, který se liší. \n\"Tentokrát stačí baristům jen lžička. Naberou na ni kávu, kterou pak vsrknou. Když kávu vsrknete, zapojí se najednou různá čidla na jazyku pro sladkou, hořkou i kyselou chuť a máte nejlepší šanci rozpoznat jemné rozdíly mezi odrůdami,\" popsala Veselá.\nMistrovství zakončila asi nejpohlednější disciplína Latte art. Baristé dokáží jen s mlékem a kávou úplná kouzla. \"Srdíčka jsou jednoduchá, soutěžící umí i lístečky, kytičky, labutě nebo třeba medvídky,\" nastínila koordinátorka Veselá. \nCelou soutěž provázela výborná atmosféra. \"Všichni tu jsme, protože nás to baví. Kávová komunita je malá, ale držíme spolu jako motorkáři,\" dodal soutěžící Roháček. Vítězové každé disciplíny postoupili na červnové mistrovství světa v Londýně.\nObliba kávy v Česku roste, zatímco v roce 2001 se vypilo podle společnosti Tchibo 330 šálků na osobu, o šest let později to bylo 379 šálků. Podle Veselé se zvedá i povědomí o dobře připravené kávě a stále víc lidí se učí v kavárně špatně připravený nápoj vrátit. \"Ale jde to pomalu,\" dodala.", "headline": "Baristé v brněnské Alfa pasáži kouzlili s kávou", "keywords": ["Tchibo", "Alkohol", "Káva"], "publication_date": "2010-05-09 11:00:00"}