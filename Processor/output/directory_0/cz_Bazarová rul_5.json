{"author": "Roman Švidrnoch", "brief": "Nezáleží na tom, kolik má auto najeto, ale musíte to vědět. Proto je přetáčení takový průšvih, říká poradce pro nákup ojetých aut. A přidává další rady. Nevěřte na zázraky, vše důkladně prověřte.", "category": "auto", "comments_num": "236", "content": "Chtěli byste šest let starý Ford Focus se 70 tisíci najetými kilometry za 130 tisíc korun? Přestaňte snít, není to reálné. Že jste ho viděli na internetu? Pak to byl téměř stoprocentně buď falešný inzerát, který vás měl nalákat do bazaru, nebo auto se stočeným tachometrem. Tržní cena tak málo ojetého focusu je kolem 180 tisíc, tak proč by ho někdo dával výrazně levněji?\nJestliže budete trvat na kombinaci nízké ceny a ujetých kilometrů, dopadnete téměř jistě tak, že budete mít doma „stočenku“ ze 170 tisíc km na vašich 70. A dozvíte se to, až když se stane nějaký průšvih. Takový příklad jsme si nevymysleli. Podle Jiřího Beneše, experta Autotýmu, který radí lidem s nákupem ojetého auta, jsou podobně napálených lidí spousty. „Věřte průměrným inzerátům, opravdu dobrá auta za skvělou cenu si lidé prodávají mezi sebou. Výjimek je tak málo, že nestojí za řeč. A takové poklady se objevují u soukromníků, bazaristé vědí, jak mají vozy nacenit,“ říká Beneš, který sám několik let dělal specialistu výkupu autocentra a pak provozoval vlastní bazar.\n„Samozřejmě, je spousta slušných prodejců, což je vidět i na tom, že se začínají přiznávat skutečné stavy kilometrů třeba kolem dvou, tří set tisíc,“ tvrdí. Pořádné prověření auta je však stále nezbytné.\n„Někteří prodejci o autu nic nevědí, dostanou ho na protiúčet, nebo dovezou a jen ho pošlou dál,“ vysvětluje. Proto platí, že bez zkušeného mechanika byste na nákup vyrážet neměli.\nKlidně 200 tisíc kilometrů\nBeneš se přitom najetých kilometrů nebojí. Sám má ojeté auto se 300 tisíci na tachometru, koupil ho s „dvoustovkou“. „Vůbec mi to nevadilo, když jsem věděl, že mělo pravidelný servis, vyměněnou sadu rozvodového řemene, pečlivou údržbu. A to třeba služební auta velkých firem mívají. Naopak několikrát jsem koupil auto po prvním majiteli a začalo se hned sypat, protože tam byly zbastlené věci od garážového opraváře,“ říká.\nTrvat na co nejnižších kilometrech je podle něj zbytečný luxus. „Dříve se jezdívalo mnohem méně, auta na to nebyla stavěná, ve sto tisících se generálkovaly motory. Dnes při správné údržbě najedou půl milionu. Oněch sto tisíc může mít za sebou klidně dvouleté auto a bude ve špičkovém stavu.“ Největším problémem je, že stočením tachometru se naruší interval servisních výměn, a to může mít fatální následky. „Když víte, kolik máte skutečně najeto, přizpůsobíte se tomu a necháte vyměnit, co je třeba,“ říká Beneš.\nU některých aut se v poslední době objevují elektronické servisní knížky. Majitel je nemá u sebe a přístup do nich má jen odborný servis. Tam už kilometry nijak stáčet nelze. A ještě jednu dobrou radu Jiří Beneš přidává: „Nevěřte tvrzením typu‚ že to jenom svítí kontrolka, praskla pojistka nebo že to je drobnost, která jde lehce opravit. To by to prodejce udělal sám, aby si nekomplikoval život. Jakmile nějaká kontrolka zůstane svítit, jděte o dům dál,“ uzavírá Beneš.\nJak vypadá nákup ojetiny v praxi\nNapříklad Autotým vytipuje pět aut s ověřením historie a všech „papírů“. U dvou z nich pak provede i testovací jízdu a detailní prověření v servisu. Na počátku je vyjasnění s „rádcem“, jaké auto se vlastně bude hledat. Obnáší to vyplnění dotazníku, v němž se přidělují body prioritám (provozní náklady, prestiž, značka, pohodlí, interiér, cena) a probírá se výběr motoru.\nTypicky tomu, kdo málo jezdí, doporučí technicky méně náročný benziňák, na dlouhé pravidelné cesty diesel. Zákazník nastíní své představy: značku auta, počet ujetých kilometrů, typ karoserie a hlavně maximální cenu.", "headline": "Bazarová ruleta: Nevěřte pohádkám a prověřujte, radí odborník", "keywords": ["Ford", "Ford Focus", "Služební vozidlo", "klimatizace", "ojetina", "automobil", "inzerát", "klíč", "ojeté auto", "Jiří Beneš", "bazar"], "publication_date": "2016-03-30 00:00:00"}