{"author": "Robin Krutil", "brief": "Nechtění nájemníci se usídlili ve dvou chatách na Brněnsku. Do svých dočasných obydlí si přizvali také společnost, majitelům však zároveň způsobili značné škody.", "category": "brno", "comments_num": "23", "content": "Muž pobývající v chatě v Bílovicích nad Svitavou si našel parťáka při popíjení krabicového vína. Nového kamaráda pak pozval k přenocování.\n„Ranní pohyb ve víkendovém zařízení neušel pozornosti oznamovatele, který oba muže v příbytku vyrušil a přivolal policejní hlídku. Hostitel, který chatu pravděpodobně delší dobu neoprávněně užíval, okamžitě zmizel. Na místě po něm zůstaly pouze stařičké rodinné fotografie,“ sdělil policejní mluvčí Bohumil Malášek.\nTřiašedesátiletý „host“, který byl zdravotně indisponovaný a navíc ovlivněný alkoholem, utéct nestačil.\n„Majitel po prohlídce objektu postrádá nářadí a náčiní, deset lahví francouzského vína, doutníky a odloženou propanbutanovou lahev. Navíc nechtěný obyvatel chaty poničil její vybavení. Škoda je nejméně dvacet tisíc korun,“ podotkl Malášek.\nMladá trojice chatku zdevastovala\nŠok prožil také majitel rekreační chaty v brněnském Starém Lískovci. Když se rozhodl po delším čase navštívit své stavení a připravit jej na sezonu, zjistil, že je obývané. \n„Oplocení okolo objektu bylo poškozené a zdevastovaný byl i interiér chatky,“ uvedla policejní mluvčí Andrea Cejnková.\nOslovení policisté následně zadrželi tři podezřelé osoby. „Jednalo se o čtyřiadvacetiletého muže a dvě ženy, sestry ve věku dvaadvacet a devatenáct let. Mladík v chatě pobýval přibližně rok a ženy několik měsíců,“ oznámila Cejnková.\nZa porušení domovní svobody nyní trojici hrozí až dva roky ve vězení.", "headline": "Bezdomovci si zabrali chaty. Jeden si přivedl kamaráda, další zase slečny", "keywords": ["Jihomoravský kraj", "Bezdomovec", "Alkohol", "Starý Lískovec", "Brněnsko", "policista", "vězení", "Bílovice nad Svitavou", "Brno-venkov"], "publication_date": "2017-04-11 11:18:00"}