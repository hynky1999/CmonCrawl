{"author": "Markéta Lankašová", "brief": "Omezený provoz v částečně uzavřených obchodních centrech využil bezdomovec v Brně. V jednom z nich nepozorovaně přenocoval a ráno se obsloužil v uzavřené kavárně. Noční povyražení mu nakonec navzdory současnému nouzovém stavu prošlo.", "category": "brno", "comments_num": "23", "content": "Na bivakujícího bezdomovce narazili pracovníci brněnského obchodního střediska, které je stejně jako další prodejny z většiny uzavřené kvůli pandemii koronaviru. Přivolali proto policii.\n„Muž se rozhodl strávit mrazivou noc v teple prázdné prodejny, což se mu očividně povedlo,“ sdělil policejní mluvčí Petr Vala. \nBezdomovec v prodejně nejen přespal, v obchodním centru navíc i posnídal. \n„V sousední liduprázdné kavárně si pohotově uvařil šálek dobré kávy, kterou navíc spláchl hrnkem horkého čaje,“ popsal Vala. \nAčkoli v nouzovém stavu vyhlášeném vládou padají přísnější tresty, nocležník měl tentokrát štěstí. „Majitel nad činem jenom mávl rukou. K dořešení případu tak postačila jen důrazná výstraha,“ uzavřel mluvčí.", "headline": "Bezdomovec přespal v obchodním centru, v uzavřené kavárně si vařil kávu", "keywords": ["Jihomoravský kraj", "Bezdomovec", "Káva", "Jižní Morava", "obchodní centrum", "šálek", "Policie ČR", "Brno-město"], "publication_date": "2020-03-31 14:19:00"}