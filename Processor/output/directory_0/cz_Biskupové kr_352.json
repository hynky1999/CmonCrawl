{"author": "Robin Krutil", "brief": "Čeští biskupové se ohradili proti provokativní divadelní hře Naše násilí a vaše násilí, kterou se v květnu chystá uvést Národní divadlo Brno. Podle duchovních je scéna, v níž Ježíš znásilňuje muslimskou ženu, rouháním.", "category": "brno", "comments_num": "335", "content": "Biskupové českých a moravských římskokatolických diecézí i apoštolský exarcha zastupující řeckokatolickou církev v Česku se hrou chorvatského režiséra Olivera Frljiče zabývali na zasedání v Nitře. \nNásledně zaslali otevřený dopis brněnskému primátorovi Petrovi Vokřálovi (ANO), jelikož město přispívá na festival Divadelní svět, na němž má být kontroverzní inscenace předvedena.\nKardinál Dominik Duka, který je předsedou České biskupské konference, označil uvedení hry za výprodej křesťanství a jeho ideálů.\n„Takto pojaté divadelní představení je urážkou nejen českých občanů - křesťanů, ale také muslimů a v neposlední řadě všech občanů naší země,“ doplnil Duka. \nBiskupům na představení, které pojednává o násilném střetu kultur, vadí diskutovaná scéna, v níž Ježíš znásilní muslimku. To je podle nich z křesťanského hlediska rouhání a lidsky neakceptovatelné.\nDiskuze společnost posouvá dál, píšou divadelníci\nZároveň biskupové v reakci na uvedení hry oznámili, že nemohou převzít záštitu nad projektem Re:publika, který je rovněž podpořen brněnským magistrátem a připomíná 100 let od vzniku Československa. Biskupové se zároveň odmítají zúčastnit akcí spojených s festivalem.\nMartin Glaser, který je ředitelem Národního divadla Brno i celého festivalu, hru hájí. \n„Ta zmiňovaná scéna není realistickým zpodobněním nějakého faktu. Všichni víme, že se to nemohlo stát, je to obraz. Jedna postava symbolizuje jednu kulturu a druhá představuje jinou. To, že jsou obě kultury v nějakém násilném vztahu, je právě tématem celé hry,“ vysvětluje.\nOdpoledne pak Glaser navíc zdůraznil, že Divadelní svět a Re:publika jsou dvě zcela samostatné entity, byť obě podporuje město Brno.\n „Organizují je jiné městské organizace a jiní lidé. Domníval jsem se, že princip kolektivní viny je již překonán. Trestat město Brno nebo festival Re:publika za to, že se zde zároveň koná festival Divadelní svět, je absurdní,“ uvedl Glaser. \nKolegům z Re:publiky, podle něj nesmyslně vtaženým do kauzy, se omluvil. Uplatnění principu „oko za oko, zub za zub“ označil za „více než zvláštní“.\nZastání našli organizátoři festivalu také u ostatních divadel. \n„Snad jen malé děti si myslí, že to, co nevidí, neexistuje. Malé děti je třeba chránit před obrazy násilí a ponechat je v iluzi idylického světa. Proč je ale třeba chránit dospělého diváka? Dospělého člověka, který ví o záludnostech a krutosti světa své,“ napsala Asociace nezávislých divadel (AND).\n„Naopak, silná i negativní témata je třeba zpracovávat a ukazovat. Ta pak způsobují nejen emoce, ale také podněcují diskusi. A to je to, co společnost posouvá dál,“ dodává AND.\nO stažení hry chtěli na brněnském zastupitelstvu hlasovat lidovci a komunisté, ale neuspěli. \n„Byli jsme svědky pokusu ovlivnit svobodu dramaturgické rady, která sestavila program festivalu. Hru uvedeme, takže přímo k potlačení svobody naštěstí nedošlo, ale je to velmi nebezpečný signál,“ poznamenal Glaser.", "headline": "Biskupové kritizují hru se znásilňujícím Ježíšem, píšou o rouhání", "keywords": ["Jihomoravský kraj", "Petr Vokřál", "Národní divadlo Brno", "Dominik Duka", "hra", "Česká biskupská konference", "Československo", "festival", "násilí", "Biskupská konference", "Brno-město"], "publication_date": "2018-04-19 10:25:00"}