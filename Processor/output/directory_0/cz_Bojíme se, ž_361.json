{"author": "Lenka Čížková", "brief": "Místopředseda Odborového sdružení železničářů Petr Bazger se obává toho, že soukromí dopravci jsou schopni použít jakýchkoli prostředků, aby dosáhli svého. Reaguje tak na to, že Drážní úřad vydal licenci na provozování osobní dopravy na železničních kolejích společnosti RegioJet. Ta patří brněnské firmě Student Agency Radima Jančury.", "category": "brno", "comments_num": "24", "content": "Jak velkou hrozbou jsou pro železničáře soukromí dopravci?\nPro nás by to byla hrozba v případě, kdyby ve veřejných výběrových řízeních neplatily pro soutěžitele rovné podmínky. Domnívám se, že České dráhy byly v nabídce svých služeb vždycky nejlevnější. Ale velice těžko mohou nabídnout nějaký provizní systém politikům, kteří o státních zakázkách rozhodují. Stát bohužel nedodržuje podmínky vůči Českým drahám a dluží jim dotace za ztráty v osobní dopravě. Kdyby tomu tak nebylo, byl by státní podnik schopen nabídnout cestujícím naprosto stejnou kvalitu přepravy jako soukromník.\n\n\n\n\n\nčtěte dále\n\nDrážní úřad vydal licenci na provozování osobní dopravy na železničních kolejích společnosti RegioJet. Ta patří brněnské firmě Student Agency Radima Jančury, který provozuje celorepublikovou síť žlutých autobusů a nyní má ambice prorazit i na koleje. \"Získání licence bylo prvním nutným krokem. Jasně jím deklarujeme náš zájem o vstup na železniční dopravní trh,\" řekl iDNES.cz předseda představenstva společnosti RegioJet Jan Paroubek. - čtěte České dráhy budou mít konkurenci. Licenci dostala Student Agency\n\n\n\n\n\n\nTo je právě ten problém. Brněnský podnikatel Radim Jančura tvrdí, že dokáže přepravu na železnici provozovat za nižší cenu. Hlavně díky nižším nákladům na ředitelství drah.\nJestliže to dokáže, tak nemám nic proti tomu, aby státním drahám na železničních tratích konkuroval. Otázkou je, jestli soukromník chce vyhrát určitý druh vlaku, nebo celou regionální dopravu, včetně té ztrátové. Hlavní rychlíkové tahy jednoznačně vydělávají všude na světě, ty není problém provozovat. Osobní přeprava na malých regionálních tratích ne. Vezme si pan Jančura nejen rychlíky, ale i koncové tratě, kde jezdí pět lidí denně? Stejně jako České dráhy by nedokázal zajistit, aby vydělávaly.\nMohl by je ale pak snadno zrušit. Tím by byla ohrožena i místa strojvůdců a dalších zaměstnanců Českých drah. Šli byste třeba kvůli tomu do stávky?\nTo není o stávce. To je na zodpovědnosti vlády a krajských úřadů. Víme, že soukromí dopravci nemají problém dát na těch správných místech nějakou provizi, aby se domohli svého. To státní podnik udělat nemůže.\nProč se tedy nevypisuje více výběrových řízení, když se o našich politicích tvrdí, že jsou lehce zkorumpovatelní?\nTo je sice dobrá otázka, ale na špatnou adresu.", "headline": "Bojíme se, že soukromí dopravci nehrají fér, říká železničář", "keywords": ["Doprava", "Radim Jančura", "Vlak", "České dráhy", "Regiojet", "Student Agency", "Podnikatel", "výběrové řízení", "stávka", "Drážní úřad", "dotace", "soukromí"], "publication_date": "2009-05-11 19:34:00"}