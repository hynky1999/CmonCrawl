{"author": "Kristýna Kašpárková", "brief": "Jedna z nejslavnějších metalových kapel 90. let, brazilská Sepultura, příští rok poprvé zahraje v Brně. Na programu metalového svátku ji 19. dubna 2010 doplní američtí Pro-Pain, hrající na pomezí stylu hardcore a metalu, a další, pořadateli dosud nezveřejněná předkapela.", "category": "brno", "comments_num": "4", "content": "Sepultura a Pro-Pain odehrají v Česku miniturné se třemi zastávkami. Už 18.dubna Sepultura zahraje v Písku, 19. dubna v Brně a den poté v pražské Modré Vopici. \nZe zámoří přijede zřejmě i předkapela.\nDějištěm brněnského vystoupení bude sál Semilasso v Králově Poli. Pro Sepulturu to bude brněnská premiéra. \"Pro-Pain už v Brně jednou hráli,\" řekl Pavel Řehoř z agentury Gregory Management.\nLístky za 800 korun se v předprodejích podle Řehoře objeví možná už příští týden.\nSepultura hraje už pětadvacet let\nSepultura začala hrát v brazilském velkoměstě Belo Horizonte v roce 1984. Na přelomu 80. a 90. let získala kapela deskami Beneath The Remains, Arise a Chaos A.D. celosvětovou proslulost.\nPo vydání šestého alba Roots v roce 1996 opustil skupinu zakládající člen Max Cavalera, který si založil vlastní formaci Soulfly. Jeho místo u mikrofonu zaujímá Derrick Green.\n\nDosud poslední album vyšlo vloni pod názvem A-Lex. Podle odborníků Sepultura vyvinula zvláštní směs death metalu a trash metalu. Žánr navíc čas od času obohacovala o folklorní motivy brazilských indiánů.\nSepultura v Česku odehrála už několik koncertů. Poprvé si ji v roce 1996 v pražské Sportovní hale přišlo poslechnout patnáct tisíc lidí. Loni byla jednou z hlavních hvězd festivalu Masters Of Rock ve Vizovicích na Zlínsku.\nPro-Pain, pionýři hardcore, metalu a rychlosti\nMuzikanti z newyorské kapely Pro-Pain, proslulé takřka zběsilou rychlostí skladeb, se na svých webových stránkách označují za pionýry hardcore a metalu. Debutovali v roce 1992 deskou Foul Taste Of Freedom. Jedenáctá studiová deska No End In Sight vyšla v roce 2008. V Česku už několikrát hráli, v dobré formě se představili například letos na trutnovském festivalu.", "headline": "Brazilská metalová Sepultura v roce 2010 poprvé vystoupí v Brně", "keywords": null, "publication_date": "2009-12-08 10:26:03"}