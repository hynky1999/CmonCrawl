{"author": "pro iDNES.cz", "brief": "Velká Británie plánuje úplný zákaz používání starších pneumatik na vybraných motorových vozidlech. Počítá s tím novela silničního zákona, která se zaměřuje na bezpečnost provozu.", "category": "auto", "comments_num": "25", "content": "Tento předpis by měl vejít v platnost během několika měsíců, prozatím se počítá s prvním únorem 2021.\nPřipravovaná nová pravidla mají v Anglii, Skotsku a Walesu zakázat jízdu na pneumatikách starších deseti let nákladním vozidlům a autobusům. \nPodle nových pravidel musí řidiči označit datum montáže pneumatik a tyto informace musí být viditelné a udržované. Právě od termínu první montáže se má desetiletá lhůta počítat. \nZavedení tohoto nového zákona poskytne důvěru všem, včetně řidičů nákladních vozidel i cestujících v autobusech, že je vozidlo, ve kterém cestují, vybaveno bezpečnými pneumatikami.\nBritské ministerstvo dopravy dodalo, že řidiči, majitelé a provozovatelé jsou odpovědní za to, že jsou jejich vozy v dobrém technickém stavu. Budou tedy muset splnit i tento chystaný předpis. Podobný jinde v Evropě zatím nenajdeme a zatím se o něm ani legislativně nediskutuje.", "headline": "Británie zakáže kamionům a autobusům jízdu na starých gumách", "keywords": ["Velká Británie", "Skotsko", "Wales", "Anglie", "motorové vozidlo", "Pneumatika"], "publication_date": "2020-12-03 00:00:00"}