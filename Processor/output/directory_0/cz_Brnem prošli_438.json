{"author": "Barbora Sedlářová", "brief": "Kritici vládních opatření proti šíření koronaviru se v neděli odpoledne sešli na Zelném trhu v Brně. Po rozpuštěné demonstraci se lidé vydali na pochod městem. Akci pořádalo sdružení Manifest.cz. Na pořádek dohlíželi policisté, kteří zajistili dva lidi. Další přestupkové jednání oznámili správnímu orgánu.", "category": "brno", "comments_num": "15", "content": "Akce, která začala ve 14 hodin odpoledne, byla po půl hodině rozpuštěna tajemníkem úřadu městské části Brno-střed. Pak se zhruba 140 lidí vydalo na pochod městem. \nPodle policejního mluvčí Pavla Švába se vydali na jinou trasu, než původně nahlásili. Dorazili před budovu Rektorátu Masarykovy univerzity. Tam se shromáždili a po chvíli byl i tento happening rozpuštěn.  \nVětší část účastníků následovalo do Joštovy ulice, kde pokračovaly projevy. I zde byli rozpuštěni a postupně se přesouvali městem.\n„Porušovali vládní nařízení (roušky, rozestupy) a ignorovali opakované výzvy. V Kobližné ulici jsme osoby, které se dopouštěly protiprávního jednání (ochrana dýchacích cest) zkontrolovali. Akce se obešla bez použití donucovacích prostředků, dvě osoby byly zajištěny a další přestupkové jednání osob ignorujících vládní nařízení bude oznámeno správnímu orgánu. Jeden protestující přímo na místě zaplatil blokovou pokutu,“ popsal Šváb.\nPředseda sdružení David Tesař dopředu avizoval, že má jít o poklidný happening, který má dát vládě najevo, že opatření, která výrazně zasahují do života lidí, už trvají příliš dlouho.\n„Situace nikam nepostupuje, postupuje pouze omezování lidských práv. Happening nebude dlouhý a poté se půjdeme projít centrem města, aby se lidé neshlukovali na jednom místě,“ prohlásil před akcí Tesař.\n Přesnou trasu plánovaného pochodu neupřesnil s tím, že pravděpodobně povede po historickém centru města, aby nijak neomezil dopravu.\nHappening nesl název Máme toho dost! pod stejným názvem se mají v březnu uskutečnit také akce v Kolíně, Českých Budějovicích a Kadani.\nČlenové sdružení se na začátku února přihlásili ke kandidatuře do Sněmovny a založili politický subjekt Pravá svoboda a prosperita (PSP). O hlasy voličů se chtějí ucházet jako liberálně pravicová strana.", "headline": "Brnem prošli odpůrci vládních opatření. Happening proběhl poklidně", "keywords": ["Jihomoravský kraj", "Masarykova univerzita", "Brno-Střed", "Kadaň", "Pavel Šváb", "České Budějovice", "Kolín"], "publication_date": "2021-03-14 17:28:00"}