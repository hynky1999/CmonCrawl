{"author": "Eliška Kolínková", "brief": "Brněnští zastupitelé posledních pět let zjišťují, jak chutná spravedlnost. Pijí na schůzích \"férovou\" kávu a \"férový\" čaj. Fairtradových měst jsou ve světě stovky, ale v Česku není zatím ani jedno. Nyní se jím chce stát právě Brno.", "category": "brno", "comments_num": "20", "content": "Radní už schválili záměr získat razítko Fairtradové město. Tato iniciativa má přes devět stovek členů v osmnácti zemích.\n\"Po splnění určitých podmínek, jako je přijetí deklarace města na podporu fair trade, vytvoření místní řídící skupiny a propagace, se také Brno stane certifikovaným fair trade městem,\" popsal brněnský primátor Roman Onderka (ČSSD).\nFérová města začala vznikat před deseti lety ve Velké Británii, přičemž se rychle šířila po světě. Podle Onderky se zapojila i řada partnerských měst Brna jako Leeds, Lipsko nebo Vídeň. V Česku ale zatím žádné podobné město neexistuje.\nBrno podmínky splňuje\nBrno už v minulosti podpořilo akce jako Férová snídaně nebo Týden pro fair trade. \"Už nyní splňujeme podmínky pro získání označení přibližně z devadesáti pěti procent,\" podotkla náměstkyně primátora Jana Bohuňovská (ODS).\nOpoziční zastupitel Mojmír Vlašín (SZ) je v této záležitosti s radou ojediněle zajedno a záměr vítá. Podle něho právě zelení v minulém volebním období prosadili, aby se na jednáních zastupitelských výborů a komisí podávala fair trade káva a čaj.\n\"Nikdo tehdy nic nenamítal, ostatně tato káva je o stupeň lepší než klasická, byť je o trochu dražší,\" řekl Vlašín.\nPrimátor Onderka ovšem odmítl, že by on sám začal pít \"férovou\" kávu, nebo že se začne podávat v radničním bufetu. \"Já ve své kanceláři piji už pět let stejnou značku kávy a nehodlám pít jinou. Nejsme populisté,\" prohlásil.", "headline": "Brno chce titul „férové“ město, zastupitelé pijí kafe z rozvojových zemí", "keywords": ["Velká Británie", "Jihomoravský kraj", "Mzda", "Minimální mzda", "ODS", "ČSSD", "Starostové a nezávislí (STAN)", "Roman Onderka", "Mojmír Vlašín", "Čaj", "Káva", "spravedlnost", "Lipsko", "Vídeň", "Brno-město"], "publication_date": "2011-08-14 08:01:00"}