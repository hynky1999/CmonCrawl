{"author": "Dominika Hromková", "brief": "Dojet pouze na okraj Brna a do centra se vydat tramvají. Od příštího čtvrtka začne ve městě fungovat první ze záchytných parkovišť systému Park and Ride (česky Zaparkuj a jeď). Radnice si od něj slibuje snížení počtu aut v centru, a tudíž i úbytek dopravních komplikací.", "category": "brno", "comments_num": "118", "content": "První záchytné parkoviště vzniklo přestavbou parkoviště u Ústředního hřbitova a má stovku míst. \n„Základní tarif za stání vozidel bude dvacet korun za dvanáct hodin. Pak řidiči zaplatí standardní jízdné za městskou hromadnou dopravu,“ sdělil náměstek brněnského primátora Richard Mrázek (ANO). „Nyní budeme situaci monitorovat, ale do budoucna chceme, aby lístek za parkovné platil také jako jízdné na MHD. Zatím to však minimálně rok necháme takhle,“ dodal.\nVýstavba vyšla skoro na 9 milionů korun. Jde zatím o pilotní projekt. Pokud se osvědčí, město plánuje zřízení ještě 12 takových parkovišť. Vzniknout by mohla například v ulici Hněvkovského nebo v Králově Poli.\nZadarmo až od 22 hodin\nKromě toho od neděle platí na všech parkovacích místech zpoplatněných automaty v centru města nové podmínky. Dosud na nich mohli řidiči stát zadarmo od 18. hodiny večerní do 7. hodiny ranní. Nyní se tato doba posouvá, nově se neplatí pouze od 22. do 7. hodiny.\n„V sobotu pak režim zůstává stejný. Zaparkovat lze zdarma od třinácti hodin, dále pak po celou neděli až do pondělního rána do sedmi hodin,“ uvedla mluvčí Brněnských komunikací Vladimíra Navrátilová. Poplatky za parkování zůstávají zachovány, za hodinu řidič musí do automatu vhodit 30 korun.", "headline": "Brno chce vytlačit motoristy z centra, zřizuje záchytné parkoviště", "keywords": ["Jihomoravský kraj", "jízdné", "Královo Pole", "radnice", "Richard Mrázek", "Ústřední hřbitov", "Brno-město"], "publication_date": "2015-11-18 07:54:00"}