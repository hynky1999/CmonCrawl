{"author": "Marek Osouch", "brief": "V příkrém svahu v brněnské lukrativní Masarykově čtvrti stojí historická funkcionalistická vila z roku 1932. Za první republiky si ji tam nechala podle návrhu architekta Heinricha Bluma postavit židovská rodina Wittalových. Dnes patří městu, konkrétně městské části Brno-střed, která by se jí ale ráda zbavila.", "category": "brno", "comments_num": "2", "content": "Záměr prodeje už na podzim posvětili brněnští zastupitelé. Jenže tehdy se ukázalo, že návrh byl chybně sepsaný, takže je nutné ho projednat znovu. Mělo k tomu dojít už v lednu, kdy se měl dostat na stůl. Překvapivě ho však opět stáhli.\nVe vedení Brna se totiž rozproudila debata, zda vilu vůbec prodávat. Podobné hlasy se přitom už na podzim ozývaly v odborné veřejnosti. To když na prodej vily upozornil historik a krajský zastupitel Michal Doležel (Spolu pro Moravu).\n „Řada věcí se v ní dodnes dochovala, je na ní vidět kvalita meziválečné architektury,“ sdělil Doležel.\nProdeji tak přestává být nakloněný například náměstek brněnské primátorky Jiří Oliva (ČSSD), jenž má v gesci právě bytovou problematiku. \n„Není to obyčejný činžák, ale opravdu mimořádný dům, takže je potřeba to ještě více probrat,“ uvedl náměstek k tomu, proč návrh z jednání stáhli.\nVila ze 30. let je dnes ve špatném stavu, je potřeba ji rekonstruovat a podle výpočtů, které si nechala městská část Brno-střed zpracovat, je návratnost investice delší než patnáct let. Právě tato doba je městskými pravidly stanovená jako hraniční. Pokud je delší, otevírá se městu možnost privatizace.\nJenže někteří politici začali výpočet v tomto případě zpochybňovat, protože hranice byla překročena jen velmi těsně – třemi desetinami. Oliva proto říká, že chtějí plán privatizace ještě probrat – jak ve vedení Brna, tak s městskou částí Brno-střed. Zatím se tak ale nestalo. \nProdej by byl možný jen s podmínkami\n„Čekáme na rozhodnutí Rady města Brna. O změnách v záměru nemáme žádné informace,“ sdělila mluvčí Brna-střed Kateřina Dobešová. \nRadní Brna-střed Jan Mandát (za ODS), který má byty na starosti, na telefony MF DNES nereagoval. Podle Olivy se chtějí znovu vilou zabývat v první polovině února.\nNení navíc vyloučené, že se návratnost bude znovu propočítávat podle nových pravidel, které Brno v tuto chvíli zpracovává. \n„Osobně nemám problém s tím, aby se dům privatizoval, ale je nutné, aby městská část ve smlouvě s budoucím vlastníkem zajistila dostatečnou ochranu této hodnotné stavby, například včetně toho, za jak dlouho ji nový majitel opraví,“ sdělil Doležel. \nJinak v krajním případě hrozí, že stavba bude dál chátrat, nebude ji možné zachránit, ale bude nutná demolice. S rozsáhlou zahradou by pak vznikl obrovský volný prostor ke stavbě čehokoliv v lukrativní čtvrti Brna.", "headline": "Brno couvá z prodeje historické vily. Jde o mimořádný dům, říkají politici", "keywords": ["Jihomoravský kraj", "ODS", "ČSSD", "Jiří Oliva (TOP 09)", "Brno-Střed", "vila", "Michal Doležel", "Jiří Oliva", "Heinrich Blum", "Brno-město", "Jan Mandát"], "publication_date": "2021-01-25 10:14:00"}