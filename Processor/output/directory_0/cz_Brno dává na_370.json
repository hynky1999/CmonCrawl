{"author": "Eliška Kolínková", "brief": "Brněnský magistrát sice dává na kulturu více peněz, ale ne všem. Zatímco velkým divadlům stoupl za poslední čtyři roky příspěvek o desítky milionů, malá divadla jsou na tom podstatně hůř. A poukazují na to teď i proto, že město po příspěvkových organizacích žádá velké škrty kvůli úsporám.", "category": "brno", "comments_num": "2", "content": "Například Městské divadlo Brno si od roku 2007 polepšilo ročně o 19 milionů korun a Národní divadlo Brno o 33 milionů. Naopak Divadlo Radost a Centrum experimentálního divadla (CED) jsou na tom podle údajů z magistrátu v podstatě stále stejně. \n\"Oproti roku 2007 se dotace zvýšila pouze kvůli navýšení v platových tabulkách,\" uvedla Marie Navrátilová, tajemnice HaDivadla, které je součástí CED.\n\"Nejde o žádnou nespravedlnost,\" tvrdí však brněnský primátor Roman Onderka (ČSSD). \"Část dotace na provoz divadlům je příspěvek na krytí odpisů. Ty organizace městu následně vrací formou odvodu z investičního fondu,\" vysvětluje Onderka.\nPodle něj tedy divadla část dotací městu vrátí právě na odpisech. A protože velká divadla dlouhodobě investují více, více také odepisují. Město jim tedy opticky přidá vyšší dotaci, kterou ale vrátí. \"U Městského divadla Brno šla na krytí odpisů více než polovina navýšení za poslední čtyři roky,\" dodal Onderka.\nU malých divadel se podle primátora stagnující výše příspěvku kompenzovala právě nižšími odpisy. To potvrzuje i zástupkyně ředitele CED Petra Vodičková. Zatímco v roce 2007 činily odpisy v rozpočtu čtyři miliony korun, letos jsou to dva miliony korun. Dá se tedy říct, že CED dostalo o dva miliony více na samotný provoz.\n\"Odpisy ale nelze vysvětlit vše,\" upozornila Petra Vodičková. \"Navýšení pro CED za poslední roky je velmi malé vzhledem k postupující inflaci a rostoucím cenám energií,\" dodala.\nKultura? To jsou i hodiny na náměstí\nNěkterým lidem se však také nelíbí, co vše do balíčku \"kultura\" město dává. Onderka přiznává, že do miliardového příspěvku na kulturu se započítal například i časostroj na náměstí Svobody. Ten stál dvanáct milionů korun a jeho provoz navíc každý rok spolkne tři čtvrtě milionu. Třeba Divadlo Husa na provázku má přitom rozpočet necelých 10,5 milionu korun. \nDo kolonky kultura částečně spadá i Ignis Brunensis, respektive festival Brno -město uprostřed Evropy. \"Z rozpočtu odboru kultury se hradí půl milionu korun, větší část je součástí výdajů na cestovní ruch,\" vysvětluje primátor.\nOpozici se ale takové hospodaření nelíbí a kritizuje vedení města, že v mnoha oblastech plýtvá. \"Snížit výdaje se dají v městských společnostech i v provozu magistrátu. I v samotné kultuře jde ale ušetřit, a to platí i v případě časostroje. V Národním divadle Brno zase panují pochybnosti ohledně hospodárného řízení,\" uvedl zastupitel za zelené Martin Ander.", "headline": "Brno dává na kulturu víc, malá divadla ale miliony z magistrátu míjí", "keywords": ["Jihomoravský kraj", "Výpočet úroků", "ČSSD", "Roman Onderka", "HaDivadlo", "Národní divadlo", "Národní divadlo Brno", "Inflace", "Fond", "Městské divadlo Brno", "Centrum experimentálního divadla", "peníze", "Ignis Brunensis", "Brno-město"], "publication_date": "2011-11-21 09:40:00"}