{"author": "Zuzana Taušová", "brief": "Brnu hrozí, že přijde o další významnou kulturní instituci. Po loňském uzavření výstavních prostor v Domě pánů z Kunštátu a výpovědi pro Galerii pro architekturu a média se konce obává i Wannieck Gallery. Městská společnost Jižní centrum jí totiž vypověděla nájemní smlouvu.", "category": "brno", "comments_num": "8", "content": "Soukromá galerie fungující díky donátorovi by se měla vystěhovat už na začátku března, přestože umělce a výstavy má sjednané i na dva roky dopředu.\nOd minulého týdne například hostí retrospektivní výstavu malíře Tomáše Císařovského. Jeho malby a akvarely se v bývalé továrně u železničního nádraží doplňují s vybranými sochami a objekty Eriky Bornové, Císařovského partnerky. Jde o první výstavu, která díla obou umělců nabízí na jednom místě a v podobně reprezentativním rozsahu (více o této instalaci čtěte zde). \n\"Úplně přesně nechápu záměry města Brna, když na jedné straně deklaruje podporu kultury, a na druhou stranu neváhá potopit unikátní galerii, která město nic nestojí a naopak přispívá do rozpočtu městské společnosti,\" uvedl kurátor a umělecký ředitel Wannieck Gallery Richard Adam.\nDůvodem výpovědi bylo nepravidelné placení nájmu, jehož výši město, respektive jeho akciová společnost Jižní centrum stanovilo na 150 tisíc korun měsíčně. \n\"Není možné, abychom stále někoho uháněli o platbu. I my musíme platit své závazky a musíme se o objekt starat,\" konstatoval ředitel městské akciové společnosti Jižní centrum Jan Zavřel.\nNepravidelné placení nájmu přiznává i provozovatel a donátor galerie Miroslav Lekeš. Dluhy podle něj v některých měsících dosahovaly téměř půl milionu korun.\n\"Vždy jsme ale vše vyrovnali. Za šest let, kdy galerie funguje, jsme na nájmu zaplatili přes jedenáct milionů korun. Pokuta za prodlení, která nám byla vyměřena, byla přitom jen sedm tisíc korun,\" upřesnil Lekeš.\nPoslední dlužnou částku zaplatila galerie den po obdržení výpovědi. Současně požádala o její stáhnutí. Společnost Jižní centrum však na konci smluvního vztahu trvá. \"S prostorem zatím nemáme konkrétní plán. Chceme najít spolehlivého partnera, který prostor důstojně využije,\" konstatoval Zavřel.\nMěsto zatím do sporu o významnou galerii nezasáhlo. Ani primátor Roman Onderka (ČSSD), ani náměstkyně pro kulturu Jana Bohuňovská (ODS) o dění kolem Wannieck Gallery totiž nic bližšího neví. \n\"Ne vše, co má v názvu galerie nebo kultura, souvisí s kulturou, kterou mám na úřadě na starosti,\" uvedla Bohuňovská. Slíbila však, že si o sporu zjistí potřebné informace a poté se rozhodne, zda do něj nějak zasáhne.\nPodle bývalého ředitele Moravské galerie v Brně Marka Pokorného by přitom prvotním zájmem města mělo být zachování těchto výjimečných výstavních prostor. \n\"Je důležité, jak se město k dalšímu využití haly postaví a jaký s ní má záměr,\" zdůraznil Pokorný.", "headline": "Brno vypovědělo z nájmu Wannieck Gallery, platila pozdě a nepravidelně", "keywords": ["Jihomoravský kraj", "ODS", "ČSSD", "Roman Onderka", "Wannieck Gallery", "Socha", "Umělec", "Vaňkovka", "Muzeum umění", "Kunštát", "Filharmonie Brno", "Tomáš Císařovský", "Richard Adam", "Podnájem", "Brno-město"], "publication_date": "2013-02-22 18:01:00"}