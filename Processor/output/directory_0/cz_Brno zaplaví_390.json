{"author": "Lubomír Mareček", "brief": "Procházka centrem Brna bude od neděle stát za to. Lidé na ní uvidí třeba stádo litinových oveček na střeše Domu umění. V chátrající fontáně před brněnskou operou bude rejdit obrovská špulka. A jen o kousek dál se budou na fasádě slavného hotelu Avion nafukovat obrovské rudé plíce, jejichž šelest uslyší kolemjdoucí jako bonus.", "category": "brno", "comments_num": "1", "content": "\"V konečném výběru se objeví nakonec čtrnáct autorů z Česka, Slovenska, Polska a Německa,\" komentoval nabídku začínající výstavy Sochy v ulicích ředitel pořádajícího Domu umění Rostislav Koryčánek.\nJedinečná přehlídka ale na rozdíl od měsíčního uvedení v loňském roce potrvá čtvrt roku. A na sochy narazí zájemci v centru Brna na všech velkých náměstích, parcích, ale také v ulici Průchodní nebo nezvykle v knihkupectví Dobrovský na Joštově ulici. \n\"Přepadení\" mezi detektivkami\nMezi regál s detektivkami umístí Tomáš Vaněk skutečně originální dílo. \"Ze zvukové smyčky se posluchačům zhmotní situace přepadení obchodu včetně řinčení skla, křiku a hledání knihy, která má být předmětem krádeže,\" popsal kurátor František Kowolowski. Podrobný popis a umístění všech děl je možné najít na stránkách www.dum-umeni.cz nebo www.brnoartopen.cz.\n\n \nTrojnásobný časový nárůst přehlídky komentuje Koryčánek: \"Vloni jsme zjistili, že měsíc je málo vzhledem k vloženým nákladům i energii, a proto jsme se rozhodli přehlídku prodloužit,\" řekl.\nSochy vznikly exkluzivně pro Brno\nHlava celého projektu jedním dechem zdůrazňuje také jedinečný fakt, že devadesát procent všech vystavených děl tentokrát vzniklo zcela konkrétně pro Brno. \"Kdybychom dovezli už známé a hotové věci, došlo by ke ztrátě napětí,\" dodal. Akce, která letní sezoně v Brně dodává šmrnc, má letos stejný rozpočet, přes dva a půl milionu korun z městské kasy. Každý autor dostává paušál 25 tisíc korun. Většina výtvarníků si z této částky platí instalaci.\nPokud se podle Koryčánka podaří udržet zájem politiků na financování této jedinečné podívané, mohla by se z přehlídky stát důležitá akce v středoevropském prostoru. \"Zřejmě však rozvolníme její rytmus a budeme Sochy v ulicích opakovat v delších intervalech, například jako bienále nebo trienále,\" sdělil Koryčánek. \nV Průchodní, na dohled od brněnského draka, čeká diváky rotační závěsná socha koně do Václava Kyselky, na Žerotínově náměstí se povaluje obrovské drátované ovoce Tomáše Medka. A v korunách stromů v parku Koliště číhá záhadný obludný cizopasník německého autora André Tempela.", "headline": "Brno zaplaví Sochy v ulicích. Letos hned na tři měsíce", "keywords": ["Německo", "Polsko", "Slovensko", "Brněnská scéna", "Rostislav Koryčánek", "Socha", "Dům umění Zlín", "opera"], "publication_date": "2009-05-28 06:18:00"}