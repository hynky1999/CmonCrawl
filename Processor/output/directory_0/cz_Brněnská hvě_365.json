{"author": "Barbora Fialová", "brief": "Středa v Brně bude pro milovníky vesmíru výjimečná z více důvodů. Nejen, že si mohou popovídat s kosmonauty, kteří se na planetu Zemi dívali tak, jako se většina lidí dívá na měsíc. Ale také proto, že při jejich návštěvě bude položen základní kámen nové brněnské hvězdárny, takzvaného Přírodovědného exploratoria. To se má začít stavět příští rok v březnu.", "category": "brno", "comments_num": "4", "content": "\"Chceme proměnit hvězdárnu z klasické, ryze astronomické instituce v multivizuální centrum, ve kterém se bude prolínat věda, umění a vzdělávání. Chceme popularizovat nejen astronomii, ale také fyziku, geologii nebo chemii,\" vysvětlil ředitel Jiří Dušek hlavní ideu projektu. V nové hvězdárně si tak lidé budou moci na vlastní kůži vyzkoušet, kolik váží například láhev od džusu na Marsu, Venuši, na Zemi nebo na Slunci.\n\"V přízemí vznikne velký sál, ve kterém bude hlavní expozice. Tu bychom chtěli podle zájmů lidí měnit, minimálně jednou za dva roky,\" říká Dušek.\nOprava se odkládá kvůli stížnostem ekologů\nPrvní projekt se bude jmenovat Příběh sluneční soustavy. Ta návštěvníkům přiblíží rozdílné podmínky na jednotlivých planetách. Dotyková obrazovka jim zase nabídne cestu vesmírem. Od velkého třesku až do budoucnosti, kam se vědci odváží dohlédnout. A sáhnout si budou moci na opravdový meteorit.\n\n\"Pak ho mohou vystřídat expozice o hvězdách nebo mimozemském životě,\" doplnil Dušek. Ani zdánlivě pro všechny bohulibý záměr, jako je oprava hvězdárny, však není bez problémů. Do územního řízení vstoupilo ekologické hnutí Nesehnutí. \nPodle informací MF DNES požadovali, aby nová hvězdárna splňovala parametry energeticky pasivního domu. Podle vedení hvězdárny by to však stavbu neúměrně prodražilo. Pokud se ale vydání stavebního povolení znovu nezkomplikuje, měla by přestavba začít příští rok v březnu. A hotová by pak byla na konci roku 2011.\n\"V plném provozu by měla být na začátku roku 2011,\" uvedl mluvčí brněnského magistrátu Pavel Žára.\nProměna hvězdárny bude stát 85 milionů korun, do této částky přispělo město 20 miliony. Většinu nákladů pokryjí evropské dotace. Přestavba začne zbouráním budovy, která odděluje malé a velké planetárium. Na jejím místě pak vyroste nová, třípatrová budova. Nově opravené bude i okolí hvězdárny a areál bude bezbariérově přístupný.\nVzkaz do budoucnosti\nA prvním krůčkem k exploratoriu bude právě zítřejší položení základního kamene pocházející ze Stránské skály s latinským nápisem \"Hledej a najdeš\". Jeho součástí bude i schránka, vzkaz do Brna budoucnosti, která bude načasovaná na otevření za sto let.\nA co v ní najdou Brňané v roce 2109? Pro štěstí tam zaměstnanci hvězdárny uloží sazenice čtyřlístků a vzkaz budoucí generaci. Drobné předměty tam uloží řada brněnských institucí: univerzity, knihovny, muzeum či filharmonie. A tak se do kovového pouzdra, lahve plující časem, dostane i golfový míček nebo partitura.", "headline": "Brněnská hvězdárna se změní, k vědě se přidá umění", "keywords": ["Čtyřlístek", "Meteorit", "Slunce", "Země (planeta)", "Mars (planeta)", "Jiří Dušek", "knihovny", "Brňané", "věda", "umění"], "publication_date": "2009-10-07 07:13:00"}