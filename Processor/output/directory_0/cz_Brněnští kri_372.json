{"author": "Martin Bořil", "brief": "Skupinu mladých lidí, kteří si přivydělávali prodejem marihuany, odhalili kriminalisté z toxi týmu. Hlavou dealerské skupiny byl osmnáctiletý student z Břeclavska, který marihuanu doma pěstoval a vozil do Brna, kde studuje. Teď mu hrozí až deset let za mřížemi.", "category": "brno", "comments_num": "2", "content": "\"Půl roku do Brna přivážel sto, někdy i dvě stě gramů drogy. Tady ji distribuoval, ať už za úplatu, nebo zdarma svým známým,\" uvedl policejní mluvčí Pavel Šváb. \nOd začátku loňského října pak pro něj začal marihuanu prodávat ve velkém jeho dvacetiletý kumpán. \"Nakupoval ji za osmdesát korun a koncovým uživatelům ji prodával většinou za sto padesát korun. Dobrým známým pak za sto třicet,\" popsal praktiky dealera Šváb. \nO dalšího člena se pak skupina rozrostla začátkem tohoto roku, když se do dealerské sítě se zapojil i jeden z odběratelů. Trojlístek však v té době už sledovali kriminalisté.\n\"Ve středu proběhly domovní prohlídky, při kterých policisté objevili transportní sáčky, digitální váhy, sušené rostliny a peníze pocházející z trestné činnosti,\" řekl mluvčí.\nPřed bytem ve Starém Lískovci v Brně zadrželi policisté i poslední odběratele. Jeden z nich se pokusil zakoupenou drogu zašlapat do země a policistům utéct. Zadržení dealeři skončili v policejní cele. \n\"Dvěma z nich hrozí za zvlášť závažný zločin nedovolená výroba a nakládání s omamnými a psychotropními látkami a s jedy až deset let za mřížemi. Třetí obviněný by mohl v případě prokázání viny skončit ve vězení až na pět let,\" doplnil Šváb.", "headline": "Brněnští kriminalisté dopadli dealery marihuany", "keywords": ["Černá kronika", "Drogy", "marihuana", "policista", "Pavel Šváb", "Břeclavsko", "peníze"], "publication_date": "2010-03-12 10:53:00"}