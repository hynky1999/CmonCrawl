{"author": "Robin Krutil", "brief": "Pokud by záleželo na vůli Brňanů, zastavovaly by v budoucnu vlaky mířící do jejich města v Šalingradu. Takový název pro chystané nové nádraží vybrali hlasující v anketě pořádané městem. Rozhodující slovo však budou mít úředníci.", "category": "brno", "comments_num": "374", "content": "Vedení města spustilo internetovou anketu s tím, že pokud název bude splňovat pár základních pravidel, nebude do výsledku hlasování nijak zasahovat.\n„Věřím, že nádraží bude mít důstojný název a vyhraje zdravý rozum,“ oznámil tehdejší primátor Petr Vokřál (ANO).\nJenže nad vážnými variantami měly od začátku navrch ty žertovné. Do finálové desítky kromě současné verze Brno-Hlavní nádraží postoupily samé více či méně satirické návrhy.\nNejvíc hlasů nakonec posbírala verze Brno-Šalingrad, která odkazuje na zdejší zažitý termín pro tramvaje. Druhé skončilo Brno-Hlavní nádraží, třetí Nádraží Járy Cimrmana. Celkem se však do výběru nezapojily ani dvě tisícovky hlasujících.\nVítěznou variantu jako první navrhl Jaromír Boleslav.\n„Pokud by město pojmenovalo nové nádraží Brno-Šalingrad, tak si myslím, že by to bylo víc než speciální. Slovo šalina je pro Brno specifické, vzniklo někdy kolem roku 1900, kdy v Brně část obyvatel hovořila německy a část česky a bylo třeba se dorozumět. Německé slovo Elektrische Linie si Brňané počeštili na slovo ‚šalina‘ a používáme ho dodnes,“ vysvětlil Boleslav.\nKonečné znění musí posvětit Drážní úřad\nMagistrát města Brna nyní předá vítězný název Správě železniční dopravní cesty, která je investorem budoucího nádraží. Právě SŽDC bude následně formálně řešit pojmenování nádraží, které vznikne u řeky Svratky, s Drážním úřadem.\n„Není možné předjímat, jak SŽDC s názvem naloží,“ uvedl už dříve Radek Štěpánek z tiskového oddělení magistrátu.\nSŽDC je připravena s městem o změně názvu seriózně jednat. „Konečné znění musí ale posvětit Drážní úřad,“ uvedl mluvčí SŽDC Marek Illiaš.\nNázev nového nádraží je tedy pořád nejasný, i tak je však ve vývoji dál než jeho podoba. Vedení Brna sice letos po několika desetiletích debat rozhodlo, že chce nové nádraží v odsunuté poloze, ale o tom, jak má vypadat, se stále vedou spory.\nZatímco ministerstvo dopravy a vláda chtějí variantu bez podzemní stanice, v níž mají všechny tratě zaústit do povrchového kolejiště, město i kraj chtějí variantu s podzemní stanicí, kam zaústí trať od Chrlic a bude základem podzemní železnice spojující jih a sever města.\nZatím ani není jasné, kdy se nové nádraží začne stavět. Přesun toho nynějšího a modernizace celého uzlu má stát zhruba padesát miliard korun a má trvat zhruba šest let.", "headline": "Brňané pro nádraží vybrali název Šalingrad, rozhodovat budou úředníci", "keywords": ["Jihomoravský kraj", "Petr Vokřál", "Správa železnic", "Ministerstvo dopravy", "Chrlice", "Šalingrad", "Brňané", "Marek Illiaš", "Drážní úřad", "anketa", "Brno-město"], "publication_date": "2018-10-29 10:09:00"}