{"author": "Veronika Horáková", "brief": "Tři roky si nemohli lidé v Brně opravovat podle vlastního uvážení obecní byty, které obývali. To by se však už letos mohlo změnit. Nově budou nájemci v obecních bytech smět dělat úpravy zhruba do 200 tisíc korun. Vedení městských částí doufá, že se tak do stovek prázdných bytů zase vrátí lidé.", "category": "brno", "comments_num": "3", "content": "Byt v Dřevařské ulici dlouhých sedmnáct let zeje prázdnotou, přestože se nachází v žádané lokalitě kousek od parku Lužánky v samotném srdci Brna. Je jedním ze zhruba tisícovky městských bytů, které zůstávají neobsazené. A to přesto, že jednotlivé radnice mají dlouhé pořadníky žadatelů o obecní bydlení.\nMagistrát, který spolu s městskými částmi disponuje více než 28 tisíci byty, se tak zřejmě už letos vrátí k modelu, jejž před třemi lety zrušila tehdejší koalice v čele s ANO. Novým nájemcům chce umožnit provádět v obecních bytech menší opravy jako pokládku nové podlahy nebo modernizaci koupelny.\nObyvatelé se však musí připravit na „přepadovku“ z radnice. Úředníci si nově pohlídají, zda provedené práce odpovídají ceně a jestli se nájemci nepustili do rozsáhlejších úprav, než bude dovoleno. \n„Tuto možnost zrušilo předešlé vedení v roce 2017 jako součást balíčku změn týkajících se obecního bydlení. A to z důvodu, že podle legislativy můžeme pronajímat jen byty, které jsou připravené k užívání. Proto město rozhodlo, že veškeré opravy půjdou na vrub příslušných radnic,“ vysvětlil náměstek primátorky pro oblast bydlení Oliver Pospíšil (ČSSD).\nNynější koalice však toto pravidlo přehodnotila na popud městských částí Brno-střed a Brno-sever, které disponují největším bytovým fondem. Podle Pospíšila noví nájemníci pocítí změny pravděpodobně už v polovině letošního roku.\nNáměstek primátorky rovněž upozornil, že množství volných bytů není tak závratné, jak by se mohlo zdát. Dlouhodobě jich není víc než pět procent z celkového množství, což podle Pospíšila není mnoho. „Patří tam i celé domy, kde se čeká na kompletní opravu. Poté, co se je podaří zmodernizovat, se všechny byty obsadí,“ poznamenal.\nNa nájemném ušly miliony, upozorňuje místostarosta\nNa problém s neobsazenými byty nedávno upozornila TOP 09. Nejvíce jich má podle šéfa brněnské buňky a místostarosty Židenic Petra Kunce právě Brno-střed, a to přes 600. \n„Některé z nich jsou prázdné sedm, osm i deset let. Rekordmanem je byt v Dřevařské ulici. Může za to právě skutečnost, že Brno v minulosti zrušilo možnost oprav na vlastní náklady, které pak kompenzovali lidem prostřednictvím nižšího nájemného. Tento postup umožňoval byt rychle vrátit mezi žadatele,“ sdělil Kunc.\nProblém je podle něj i s nebytovými prostory, jichž je ve středu Brna neobsazených přes sto. „Samostatnou kapitolou je pak otázka, o kolik peněz už město přišlo na ušlém nájemném. Při tisíci bytech se s ohledem na průměrný nájem chybějící peníze počítají v milionech korun měsíčně,“  upozornil Kunc. \nBrno-střed, jež má přes čtyři tisíce obecních bytů, o změnu pravidel požádalo město už loni na jaře. „Dříve byly s některými nájemci potíže, protože nadhodnotili opravu. Na druhou stranu znám lidi, co zmodernizovali obecní byt za několik stovek tisíc, jsou spokojení a vše proběhlo v pořádku. Nechceme tedy poctivé nájemníky trestat kvůli pár lidem, kteří se dopustili něčeho špatného,“ oznamuje radní pro oblast bydlení a dopravy Jan Mandát (ODS).\nRadnice dohlédnou, aby nájemci neutráceli příliš\nK pravidlům, která platila před rokem 2017, se ale úplně vrátit nechtějí. Podle Mandáta měli totiž noví nájemci ohledně oprav příliš volnou ruku, a často se tak pouštěli do rozsáhlejších prací, jako jsou modernizace rozvodů. \n„Je to hrozně nebezpečné, když takovou práci uděláte neodborně. Jde o změny přímo ve zdi, které pak nemůžete ani pořádně zkontrolovat. Takže nevíte, co tam kdo udělal a neudělal. Tohle žádný majitel nemovitosti samozřejmě nechce,“ vysvětlil Mandát.\nProto bude nově striktně dané, do jakých oprav se smí nový nájemci pouštět. Pravděpodobně budou také zastropované částkou 200 tisíc korun. „Noví obyvatelé by se tak mohli rozhodnout, jestli si do koupelny dají vanu, či sprchový kout. Nebo si vybrat kuchyňskou linku,“ podotkl Mandát.\nPokud změny začnou platit už v první polovině letošního roku, mohlo by Brno-střed uvolnit zájemcům první padesátku bytů, kde jsou nutné drobné úpravy.\nNa postup magistrátu nyní čeká podle místostarosty Davida Aleše (ANO) i Brno-sever, které má nejvíc bytů ve městě. „Je pravda, že poté, co město přijalo v roce 2017 nová pravidla, se opravy zdevastovaných bytů zbrzdily,“ uvedl Aleš.", "headline": "Brňané si zase opraví byty. Radnice dohlédnou, co rekonstruují a za kolik", "keywords": ["Jihomoravský kraj", "Bydlení", "ODS", "ČSSD", "TOP 09", "Oliver Pospíšil", "Petr Kunc", "Brno-Sever", "Jižní Morava", "Lužánky", "oprava", "podlaha", "Brno-město", "Jan Mandát"], "publication_date": "2020-01-03 09:48:00"}