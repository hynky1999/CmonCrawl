{"author": "Ivana Solaříková", "brief": "V pátek konečně opustit kancelář, vypnout internet a vyrazit z města na venkov. Právě to je sen mnoha Brňanů, kteří se vracejí k chalupaření. Poptávka po chatách je stále silnější, a i když obecně se růst cen nemovitostí začal zastavovat, u rekreačních objektů to neplatí.", "category": "brno", "comments_num": "12", "content": "„Chalupaření je na velkém vzestupu a na jižní Moravě se to projevuje,“ tvrdí Jarmila Odehnalová, oblastní manažerka pro Jihomoravský kraj v M&M Reality.\nVíkendové sídlo si podle makléřů dopřávají hlavně Brňané. „Každý pátek je vidět, jak se město vylidní a obrovské kolony aut směřují na Vysočinu,“ říká Odehnalová. \nPrávě tato oblast je podle ní u jihomoravských chalupářů výrazně žádaná a odráží se to i na cenové mapě tamních rekreačních objektů.\nStejně tak je však v kurzu i blízké okolí Brna, zejména Brněnská přehrada. Týká se to však také dalších území. Například chatové osady na jihu u Nebovid či Moravan jsou obsazené téměř výhradně Brňany, a jakmile je nějaká chalupa volná k prodeji, obratem zmizí z nabídky.\nA to i navzdory tomu, že zájemci musejí z kapes vytáhnout výrazně více peněz než před několika lety. „Proti bytům a domům, jejichž cena šla také hodně nahoru, měly chaty a chalupy nárůst ještě mnohem vyšší,“ upozorňuje Odehnalová.\nPodle údajů z realitních kanceláří vzrostla cena chat a chalup zhruba o 40 procent za poslední tři roky. Někde méně, jinde více, záleží hlavně na oblíbenosti lokality.\nObjekty bývají prodané do měsíce, ceny se liší podle lokality\nPodle Jany Šenkové z brněnské kanceláře SDK Reality je velká poptávka po chalupách a domcích na víkendové pobyty třeba na Znojemsku. \nTo je totiž na rozdíl od turisticky atraktivnějších oblastí jižní Moravy – třeba Lednicko-valtického areálu, Pálavy či okolí novomlýnských nádrží – cenově výrazně příjemnější. „Jen díky lokalitě tak může být u srovnatelné nemovitosti rozdíl až milion korun,“ vyčísluje makléřka. \nTakže zatímco na Znojemsku lze chatu sehnat do půl milionu korun, v nejžádanějších oblastech kraje se cena může vyšplhat na několikanásobek této částky.\nZájem o rekreační objekty roste podle expertů jednoznačně díky dobré ekonomické situaci, v níž se Česko nyní nachází. „Trh je stále ještě na vrcholu, lidé mají důvěru v ekonomiku a chtějí si víc dopřávat,“ říká Tomáš Fráňa, makléř realitní kanceláře RE/MAX. \nPrávě do toho zapadá i „luxus“ rekreačního bydlení. S končící zimou se podle něj poptávka po těchto nemovitostech znovu začíná probouzet. A prodejům se daří.\nTo se však projevuje i na cenách. Zatímco u bytů už se růst zastavil, u jihomoravských chat a chalup pokračuje dál. „Ceny bytů v Brně se dostaly ke stropu. Majitelé už nemohou tlačit částky příliš nahoru, pokud chtějí, aby byl byt vůbec prodejný. Ale co se týče chalup či rodinných domů k rekreaci, tam tento trend ještě není znát,“ potvrzuje makléřka Šenková.\nPřesto i podle ní jdou prodeje rekreačních objektů stále velmi dobře. „Samozřejmě pokud je nemovitost nadhodnocená příliš, délka prodeje se prodlužuje. V případě, že je cena adekvátní situaci na trhu, prodejnost je velmi rychlá. Některé rekreační objekty jsme za poslední rok měli prodané do měsíce,“ poukazuje Šenková.\nChcete prodávat? Raději hned\nAčkoliv se ceny za chaty a chalupy drží stále nahoře, Tomáš Fráňa do budoucna předpokládá stejný scénář jako u bytů. Lidé totiž podle něj již očekávají postupný ekonomický pokles. \n„Při rozhodování o koupi nemovitosti začnou být opatrnější a ceny chat spadnou. Jestli někdo zvažuje prodat, osobně doporučuji udělat to nyní na začátku roku než vyčkávat,“ radí klientům.\nPrávě rekreační bydlení totiž může být tím prvním, čeho se lidé budou ochotni vzdát, jakmile se ekonomická situace zhorší. Zatím se však chalupaření extrémně daří. \nA třeba makléřka Odehnalová si jeho novodobou oblibu vysvětluje celkem jednoduše. „Jsme národ, který velice rád jí. A k chalupaření prostě jídlo či různé grilovačky patří,“ říká s nadsázkou.\nZásadnějším důvodem je však podle ní velká pracovní vytíženost. „Je velmi rychlá doba, lidé jsou zaneprázdnění, všichni sedí u internetu a jsou online, ale chybí jim takové to lidské družení. A právě to je v chatových osadách všudypřítomný standard,“ míní.\nZejména u Brna se však projevuje také opačný trend. Kvůli vysokým cenám za bydlení v krajském městě, ale také nadhodnoceným cenám pozemků v okolí využívají Brňané své chalupy k celoročnímu bydlení. „Je to tendence, kterou pozorujeme nejméně poslední tři roky, a já osobně se domnívám, že jistě bude pokračovat,“ odhaduje Fráňa.", "headline": "Brňané znovu propadají chalupářství, ceny víkendových sídel letí nahoru", "keywords": ["Jihomoravský kraj", "Brněnská přehrada", "nemovitost", "Znojemsko", "Pálava", "Brno-město"], "publication_date": "2019-01-23 06:39:00"}