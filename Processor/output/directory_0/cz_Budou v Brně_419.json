{"author": "Milada Prokopová", "brief": "Na jednotlivých městských částech bude, jestli pustí na své pozemky cirkusy s drezurou divokých zvířat. My jim to ovšem nedoporučujeme. Takový signál vyslali brněnští radní na základě výsledků ankety, kterou město uspořádalo mezi občany.", "category": "brno", "comments_num": "25", "content": "V anketě mohli Brňané hlasovat po celý červen. Zapojily se necelé dva tisíce obyvatel, z nichž 79 procent bylo proti drezuře.\n„Odešleme dopis, ve kterém vedení brněnských radnic doporučíme, aby zvážila možnost městské pozemky pro tyto akce nepronajímat,“ podotkl náměstek primátorky Tomáš Koláčný (Piráti).\nTen už při vyhlášení ankety vysvětloval, že jejím cílem je zjistit postoj lidí. „Pokud se ukáže, že jim drezura zvířat nevadí, nemáme problém to respektovat. Pokud se ale většinově shodnou na tom, že by cirkusům město pronajímat prostory nemělo, pak budu držet jejich názor,“ sdělil už tehdy.\nPodle účasti 1 919 hlasujících však cirkusy s drezurou nejsou tím, co by Brnem cloumalo. Nejvíc účastníků 287 bylo z největší městské části Brno-střed, z dalších se zapojily řádově desítky lidí, a třeba z Ořešína nikdo.\nPodle reakce starostů městských částí, kde cirkusy nejčastěji stavějí šapitó, se tak tímto tématem nehodlají příliš zabývat ani v budoucnu. „Nemohu rozhodovat za radu, ale za mě v tom nevidím problém. Cirkusy k nám jezdí asi dvakrát do roka a pronajímají si plochy u Páteřní ulice. Ty jsou zčásti městské, ale o kus dál leží také soukromé, takže i kdybychom byli proti, postaví stan tam,“ míní například starosta Bystrce Tomáš Kratochvíl (ČSSD).\nPodle něj stejně rozhodne to, jestli o produkci bude zájem. Podobný názor má i jeho stranický kolega a starosta Brna-jih Josef Haluza. Právě v této městské části v Hněvkovského ulici mají cirkusy vyčleněné místo. \n„Dva tisíce hlasujících pro mě není žádný reprezentativní vzorek. Navíc cirkusy nedělají nic nezákonného,“ prohlásil Haluza.\nPodle zástupce iniciativy Cirkusy společně Jaromíra Pavlíka, který vystoupil proti anketě i na červnovém jednání brněnských zastupitelů, účast ukázala, že Brňany toto téma nezajímá. „Divím se vůbec, že radní k nějakému dopisu přikročili,“ poznamenal Pavlík.\nZnojmo chtějí cirkusáci za zákaz žalovat\nCirkusy přitom čekaly právě na výsledek ankety a také na to, jak se Brno zachová. V plánu totiž mají žalobu na Znojmo, které pronájem městských pozemků cirkusům s divokými zvířaty zakázalo vyhláškou už v březnu.\n„Budeme se dožadovat zrušení této vyhlášky. Považujeme ji za diskriminační a protizákonnou. Naše podnikání je legální a nikomu nic netajíme. Dokonce jsme pozvali do zákulisí cirkusu i brněnské zastupitele. Využil toho jen jediný,“ poznamenal Pavlík.\nZmíněným zastupitelem byl předseda Svobodných David Pokorný (zvolen na kandidátce ODS), který na konci června navštívil Cirkus Humberto při představení ve Žďáru nad Sázavou. „Podmínky zvířat v cirkusech jsou zbytečně démonizované,“ napsal v reportu z vystoupení, který i s fotografiemi zveřejnil na internetu.", "headline": "Budou v Brně cirkusy s drezurou zvířat? Rozhodnou samy městské části", "keywords": ["Jihomoravský kraj", "ODS", "ČSSD", "Piráti", "Tomáš Kratochvíl (politik)", "Tomáš Koláčný", "cirkus", "Brno-město"], "publication_date": "2019-07-26 16:13:00"}