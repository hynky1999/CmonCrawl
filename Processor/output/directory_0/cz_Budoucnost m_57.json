{"author": "pro iDNES.cz", "brief": "Vývoj v motocyklové oblasti jde někdy zdánlivě nelogicky proti sobě, honbu za nejvýkonnějšími supersporty na druhou stranu vyvažuje stále větší poptávka po jednoduchých retro modelech. A tak se stane, že výrobce současně představí úlet do budoucnosti a zároveň oživení starých ručních technik.", "category": "auto", "comments_num": "1", "content": "Během každoročního motorkářského festivalu BMW v německém Garmisch-Partenkirchenu se kromě obvyklých desítek expozic s doplňky, speciálními přestavbami a historickými stroji poprvé předvedly i nové technologie pro motocykly modelového roku 2018 a paradoxně i návrat starých technologií ručně malovaných linek a grafiky do oficiálního výrobního programu.\nHlavní novinkou jsou moderní barevné TFT displeje místo dosavadních klasických přístrojovek. Nejpopulárnější a nejprodávanější jednostopý „bavorák“, cestovní enduro BMW R1200GS a R1200GS Adventure, tak příští rok bude jezdit s 6,5palcovým displejem a moderním systémem Connectivity. \nKromě klasického palubního počítače s možností nastavení elektronického podvozku, systému ABS Pro s možností aktivace i v plném náklonu, kontroly trakce či rozjezdů do kopce bude možné i spárování s telefonem a GPS navigací. Ke sledování trasy s naváděním do sluchátek v přilbě, poslechu hudby či bezpečnému telefonování za jízdy se přidá i tlačítko funkce SOS, která v případě nehody automaticky provede tísňové volání.\nZdánlivě proti proudu času se vydal program továrních úprav BMW Motorrad Spezial. Ten majitelům nabídne možnost se více odlišit a navrhnout si už z výroby třeba vlastní barevné kombinace a customové díly. Jako vzorovou ukázku si fabrika zvolila neo-retro model R nineT s novým paketem výbavy „Option 719“. \nPrávě kódem 719 se totiž až dosud na výrobní lince označovaly stroje s odlišným vybavením od standardní verze. A černý klasický naháč s kombinací broušeného hliníku, zlatých linek a doplňků vypadá luxusně, výrobce ovšem zatím neupřesnil, jak luxusní bude prodejní cena.\nZa tím účelem se do lakovny vrací stará dobrá ruční práce a kromě ručního lakování i ručně malované obrysové linky, bez kterých se v minulosti neobešel žádný klasický motocykl. Značka BMW sice ruční linky už pár desítek let nepoužívala, ale po celou dobu si udržovala know-how a kontakt s bývalými zaměstnanci. Ti nyní školí tým nových ručních lakýrníků a „linkařů“, kteří už začínají tahat první čáry pro modely 2018.\nRučně malované linky jsou totiž umělecké dílo samy o sobě. Stroj by je namaloval moc pravidelně.", "headline": "Budoucnost motorek: tablet místo přístrojovky a křivé linky", "keywords": ["BMW", "Tablet", "SOS", "Garmisch-Partenkirchen", "grafika"], "publication_date": "2017-08-10 00:00:00"}