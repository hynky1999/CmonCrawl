{"author": "pro iDNES.cz", "brief": "Ženeva (Od zpravodaje iDNES.cz) - \n                                Za nějakých 300 milionů korun můžete mít tři metráky zlata, stačit vám ale nebudou na jedinečné černé bugatti, jež je nejdražším novým autem, které kdo kdy vyrobil, s daní se cena vyšplhá až k nějakým 340 milionům. Bugatti La Voiture Noire, které se inspiruje historií, vzniklo u příležitosti 110. výročí založení značky.", "category": "auto", "comments_num": "29", "content": "Bugatti na letošní autosalon do Ženevy přivezlo vůz, vedle kterého je i loňská čtyřicetikusová série radikálního supersportu Divo příliš obyčejná. La Voiture Noire totiž vznikla v počtu pouhopouhého jednoho kusu, přičemž výrobce udává cenu jedenáct milionů eur bez daně – to je v přepočtu 280 milionů korun, respektive 340 milionů s českou sazbou DPH. Za veterány jsou sběratelé ochotni utratit i miliardu, za nové auto ovšem takové peníze ještě nikdo v historii podle všeho nedal.\nZa tuto cenu francouzský specialista na exkluzivní vozy postavil ručně tvarovaný karbonový supersport inspirovaný meziválečným Bugatti 57 SC Atlantic. Inspirace je to ale spíše volná, jednak v barevném provedení a také v řešení některých linií. \nNový černočerný speciál má totiž motor až za předními sedadly, stejně jako výchozí Bugatti Chiron. Naproti tomu sedm dekád starý typ 57 SC v provedení Atlantic, který vznikl postupně v počtu čtyř rozdílně specifikovaných kusů, trůní na podvozku s třímetrovým rozvorem, který nese před kabinou řadový osmiválec – typický pohon nejdražších bugatti té doby.\nJedním z charakteristických rysů Le Voiture Noire (francouzsky „černé auto“) je hrb táhnoucí se po celé délce středem karoserie – jasný odkaz na zdroj inspirace. Tento prvek podporuje i svisle „zaparkovaný“ stěrač čelního skla. Další specialitou je šestice koncovek výfuku (chiron si musí vystačit se čtyřmi). Typ 57 SC Atlantic to měl zrovna tak, ačkoliv dané řešení vzhledem k počtu válců nemá ani u jednoho auta technický důvod.\nO technické podrobnosti zde beztak příliš nejde, takový vůz se snad pořizuje jen jako umělecké dílo. Přesto budoucí majitel nebude ochuzen: dostane ten samý čtyřnásobně přeplňovaný motor 8,0 l W16 s výkonem 1500 koní a točivým momentem 1600 Nm, který pohání Bugatti Chiron.\nA kdo je tím nesmírně bohatým vyvoleným? Oficiálně se automobilka omezuje na konstatování, že Le Voiture Noire je prodáno. Podle zákulisních informací by měl být tím, kdo si auto objednal, 81letý Ferdinand Piëch, vnuk Ferdinanda Porscheho, dlouholetý šéf Volkswagenu a také duchovní otec vzkříšení značky Bugatti. Tuto informaci jako první pustil do světa přes Instagram Kris Singh, významný americký sběratel supersportů.", "headline": "Bugatti slaví 110 let nejdražším autem dějin, stojí přes 300 milionů", "keywords": ["Bugatti", "Ferdinand Porsche", "Volkswagen (automobilka)", "Ženeva", "automobil", "Ferdinand Piëch", "Autosalon Ženeva 2019"], "publication_date": "2019-03-07 12:40:00"}