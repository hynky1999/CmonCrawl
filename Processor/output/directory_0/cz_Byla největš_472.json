{"author": "Tadeáš Mima", "brief": "Desítky lidí se dnes v Brně rozloučily s divadelní režisérkou Evou Tálskou. Na smuteční obřad zavítaly osobnosti jako dramaturg Petr Oslzlý nebo herec Bolek Polívka, nechyběla ani primátorka Markéta Vaňková.", "category": "brno", "comments_num": "2", "content": "Tálská zemřela na konci srpna, bylo jí 76 let. Patřila k hlavním osobnostem brněnského Divadla Husa na provázku, které v 60. letech zakládala spolu s Peterem Scherhauferem a Zdeňkem Pospíšilem. Jejími nejslavnějšími inscenacemi jsou Příběhy dlouhého nosu, Šibeniční písně, Markéta Lazarová, Král Lear či Jabloňová panna.\n„Byla zakládající členkou divadla Husa na provázku. A co není v českém prostředí úplně obvyklé, zůstala mu až na několik výjimek věrná po celý tvůrčí život,“ uvedl dramaturg Petr Oslzlý.\nJejí režisérský styl považuje za nezaměnitelný. „Podle mého názoru byla největší básnířkou českého divadla. Stala se tak tvůrcem toho, co můžeme nazvat divadlem jako báseň,“ popsal rektor Janáčkovy akademie múzických umění.\nPodobně na Tálskou vzpomíná také scénárista Ivo Krobot. „Byla pro mě vzorem, protože divadlu věnovala absolutně všechno. Často i na úkor osobního života,“ podotkl. \nZmínil třeba inscenaci Sir Halewyn, která ho uhranula. „Měla obrovský smysl pro zhmotněnou báseň. Na co někdo komplikovaně potřebuje čtyři pět minut, ona stihla v jednom obraze,“ sdělil Krobot.\nNa poslední rozloučení dorazila i brněnská primátorka Markéta Vaňková (ODS). Práci Tálské vnímala jako divačka, když v 90. letech a po roce 2000 navštěvovala Husu na provázku. „Její představení jsou pro mě nezapomenutelná a navždy bude spjatá s divadelním Brnem,“ vyzdvihla Vaňková, která ocenila, že Tálská má mnoho pokračovatelů. „To je nejlepší, co nám po sobě mohla zanechat,“ řekla.\nPo revoluci byla Tálská také u vzniku Studia Dům, kde se věnovala dětským a dospívajícím hercům. Za svůj divadelní přínos obdržela v roce 2007 Cenu města Brna.", "headline": "Byla největší básnířkou českého divadla, oceňují kolegové zesnulou Tálskou", "keywords": ["Jihomoravský kraj", "Markéta Vaňková", "Janáčkova akademie múzických umění (JAMU)", "Král Lear", "Husa na provázku", "Zdeněk Pospíšil", "Petr Oslzlý", "Ivo Krobot", "Brno-město"], "publication_date": "2020-09-07 16:52:00"}