{"author": "Markéta Lankašová", "brief": "Developerská společnost CTP rozšířila svůj areál v brněnské Líšni téměř na dvojnásobek. Od společnosti Zetor Tractors, které areál původně patřil, odkoupila dalších 69 tisíc čtverečních metrů pronajímatelné plochy.", "category": "brno", "comments_num": "6", "content": "Celý líšeňský areál tak bude po dokončení mít 150 tisíc čtverečních metrů. Vznikne tam až tři tisíce pracovních míst – od vysoce kvalifikovaných pozic přes administrativní až po dělnické a skladnické profese.\nBrownfield se má změnit v udržitelný městský obchodní park. Zetor bude plochy nadále využívat na základě nájemní smlouvy. \n „Se společností Zetor spolupracujeme již tři roky a tato transakce je významným milníkem v projektu vybudovat v Brně další moderní městský obchodní park – navíc v lokalitě, které nyní navracíme její využitelnost. Jde o součást strategie CTP rozvíjet byznys parky v blízkosti městských aglomerací tak, aby se mohly snadno přizpůsobovat současné měnící se povaze globálního i lokálního podnikání,“ řekl David Chládek, ředitel CTP pro Českou republiku. \nDeveloper odhaduje, že náklady na moderní obchodní park, který má v širším centru města, vyšplhají nad tři miliardy korun. Areál bude určen pro e-commerce, lehkou průmyslovou výrobu, městskou logistiku, ale i pro maloobchod nebo výzkum a vývoj. Nový park bude nabízet kombinaci větších komerčních nemovitostí se startovacími jednotkami pro začínající podniky, které budou moci růst spolu s areálem. \nKompletní dokončení CTP předpokládá na přelomu let 2024 a 2025, a to i s opatřeními zadržující dešťovou vodu, využitím šedé vody pro opětovné použití, solární energií, nabíjecí stanicí pro elektromobily nebo úsporným systémem osvětlení. \nBrownfieldy o ploše Slapské přehrady\n„CTPark Brno Líšeň nabízí nájemcům nově vybudované flexibilní prostory. Park má vynikající polohu v rámci městského okruhu – je vzdálený pouhých pět kilometrů od centra Brna a deset minut jízdy od dálnice D1. Díky tomu je ideálním místem pro společnosti různých velikostí, obzvláště pro provozovatele e-commerce či městské logistiky. Předností je i blízkost high-tech podnikatelského klastru,“ shrnul výhody areálu Jakub Kodr, obchodní ředitel CTP pro Českou republiku.\nV Líšni už sídlí nájemci jako online obchod s potravinami Rohlik.cz, řetězec Albert, prodejce sportovní výživy Aktin, velkoobchod s fotovoltaikou Krannich Solar, či některé další lokální společnosti, jako třeba prodejce příslušenství pro automobily Ahifi. \n Společnost CTP uvádí, že na trhu s průmyslovými a logistickými nemovitostmi v Česku má podíl 40 procent, letos plánuje překonat rekord z loňska, kdy měla ve výstavbě 437000 čtverečních metrů ploch po celém Česku. \nStaré nevyužívané areály a objekty, neboli brownfieldy, se nacházejí v územních katastrech téměř poloviny jihomoravských obcí. Ačkoli se jejich množství v posledních letech v regionu zvyšuje, narůstá i počet úspěšných revitalizací těchto lokalit. Díky těmto projektům se z dříve časem zapomenutých míst stávají prostory nabízející občanům služby, práci či bydlení. Obnova brownfieldů je rovněž šetrným krokem z pohledu udržitelného rozvoje, neboť brání nadměrnému rozšiřování zástavby.\nLoni se podle databází Regionální rozvojové agentury jižní Moravy a města Brna nacházelo v Jihomoravském kraji 568 brownfieldů o celkové rozloze 1271 hektarů, tedy zhruba ploše Slapské přehrady.", "headline": "CTP rozšiřuje svůj areál v Brně na dvojnásobek, pozemky koupil od Zetoru", "keywords": ["CTP", "Líšeň", "brownfield", "Zetor", "Vodní nádrž Slapy"], "publication_date": "2022-01-20 12:10:00"}