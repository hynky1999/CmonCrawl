{"author": "Hana Raiskubová", "brief": "Břeclavská radnice si za téměř 2,4 milionu korun nechala vyrobit čtyřiadvacet otočných informačních panelů s upoutávkami na krásy areálu kolem Lednice a Valtic. V době, kdy musela seškrtat vlastní rozpočet, je zaplatila i obcím v okolí Břeclavi.", "category": "brno", "comments_num": "9", "content": "\"Dostávat od radnice takové zakázky? To je sen každé soukromé firmy,\" komentoval nezávislý majitel reklamní agentury to, že břeclavská radnice jen před pár týdny nechala rozmístit nové propagační poutáky do Lednicko-valtického areálu.\nPrávě Břeclav je podle vedení města vstupní branou do tohoto unikátního přírodního parku. A návštěvníky sem tedy podle vedení města právem láká čtyřiadvacet reklamních šestihranných otočných panelů. Takzvané rollboardy nechala Břeclav rozmístit také u Saletů a v obcích Lednicko-valtického areálu.\n\n\n\n\n\nOtočné tabule\n\nBřeclavská radnice nechala vyrobit 24 informačních rollboardů, na kterých propaguje turistická místa Lednicko-valtického areálu. \nOtočné informační panely přitom zaplatila i některým dalším obcím. V době škrtů v rozpočtu, kterým musel ustoupit i plánovaný kruhový objezd v centru, za ně zaplatila částku téměř dva a půl milionu korun.\n\n\n\n\n\n\nObchvat v Břeclavi počká, tabule ale stojí\nJenže v době škrtů v rozpočtu musela ustoupit například plánovaná stavba kruhového objezdu v centru. A peníze za reklamní panely mají řadu kritiků. Otočné šestihrany s potiskem na podstavci vyplněném betonem stály totiž městskou kasu téměř dva a půl milionu korun. \n\"Cena za produkt samotný tvoří přitom jen necelou třetinu. Nechápu, co například na projednání umístění rollboardů mohlo stát sto padesát tisíc korun bez DPH? A také zpracování projektu lokálního umístění za sto dvacet tisíc bez daně, když to fakticky představuje udělat tečku na mapě? To je, myslím, drahá tečka,\" nechápe záměr radnice opoziční zastupitelka Břeclavi Dagmar Adámková (Perspektiva pro Břeclav).\nSto tisíc za dopis, 700 tisíc za práci na měsíc\nI další položky v celkové sumě za reklamní zakázku jsou podle názoru kritičky projektu přinejmenším nadhodnocené. Přes sto tisíc korun vykázala například firma jen za získání povolení. \"Přitom pouze poslala dopis na jednotlivé obce,\" poukázala.\nS Dagmar Adámkovou bez výhrad souhlasí i nezávisle oslovený odborník, který právě v oblasti reklamy podniká v Hodoníně. \"Tak to jsou tedy luxusní částky. Jediné, co se podle mého blíží reálným cenám, je výroba otočného systému,\" okomentoval majitel reklamní agentury v Hodoníně Radek Motičák. \nPodle něj by jediný člověk dokázal takovou zakázku obstarat za několik málo dní. \"A vydělat za maximálně tři týdny až měsíc téměř sedm set tisíc korun, to bych chtěl i já,\" podivil se nad vysokou cenou některých položek v projektu.\n\"Sto tisíc korun za kus srolovaného plechu s polepem vsazeného v betonu? To raději nekomentuji,\" zareagoval člen opoziční ODS Pavel Král. Ten také nechápe, proč se Břeclav angažuje investičně v jiných obcích.\nTajemník břeclavské radnice Dalibor Neděla ale okolnosti zakázky komentovat nechtěl. \"Potřeboval bych na to více času,\" odpověděl MF DNES. \nNeodpověděl ani na otázku, jak je ošetřena záruka a zda stejná firma kvůli dešti a větru nedostane po první zimě další zakázku, aby polep za městské peníze obnovila.", "headline": "Cedule lákající na Lednicko-valtický areál stály Břeclav přes dva miliony", "keywords": ["Jihomoravský kraj", "Daň z přidané hodnoty", "ODS", "Obchvat", "Břeclav"], "publication_date": "2010-08-26 08:56:00"}