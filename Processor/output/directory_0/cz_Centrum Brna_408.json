{"author": "Jan K. David", "brief": "Spousta nápadných barev, nánosy plakátů a poutačů, svítivé slogany ve výlohách obchodů či na sloupech veřejného osvětlení. Historické centrum Brna se na mnoha místech topí ve vrstvách reklam nejrůznějšího druhu.", "category": "brno", "comments_num": "17", "content": "Na zamezení takzvaného vizuálního smogu, tedy zamoření veřejného prostoru reklamou, jež svou podobou není přizpůsobená okolí, už několik měsíců pracuje vedení radnice Brna-střed. Propagaci v centru města chce regulovat a vytvořit pro obchodníky manuál dobré praxe, jenž jim poradí, jakou vizáž by mohli svým výlohám dát a co mají dodržovat.\n„V Brně jde především o trasu od hlavního nádraží po Masarykově až k Joštově ulici. Rozhodli jsme se na podobě veřejného prostoru zapracovat tak, aby se podoba fasád aspoň částečně sjednotila,“ vysvětlil radní největší městské části Svatopluk Bartík (Žít Brno).\nBrno má přitom platnou vyhlášku, jež podnikatelům ukládá povinnost větší změny či instalování reklam konzultovat se stavebním úřadem i památkáři. Většina poutačů v centru je však nelegální. \nStavební úřad by tak mohl podnikatele za porušení kdykoliv pokutovat. „Represe je ale až poslední volbou. Naopak o tom chceme s majiteli domů jednat a najít kompromis, který jim umožní vlastní prezentaci, ale zároveň bude respektovat historickou hodnotu budov,“ dodal Bartík.\nČerný výlep z centra takřka vymizel, klubům se to nelíbí\nPodle Veroniky Novákové, která loni svou výzvou záměr radnice odstartovala, poradí manuál samotným prodejcům při přeměně jejich provozoven. \n„Konkrétně a na příkladech jim ukáže, jakou cestou se mohou vydat. Navede je tak, aby se neopakovaly šílenosti, které v ulicích centra na každém kroku vidíme,“ prohlásila grafička, která na manuálu spolupracuje s architekty, úředníky i urbanisty.\nMnohaměsíční práce už má své výsledky. Podle vedení radnice spadl objem černého výlepu, čili nelegálně umístěných plakátů na různých místech, zhruba na desetinu. Do konce roku má z centra zmizet také všech 271 horizontů - plastových desek, jež jsou umístěné v úrovni očí na sloupech veřejného osvětlení.\nDíky kontrolám městských strážníků tak již střed města není zahlcen plakáty, které zvou na koncerty a další akce. Podle Bartíka byla majitelům klubů nabídnuta alternativní forma propagace, jak mohou případné zájemce lákat.\nPavel Tesař, majitel známého hudebního klubu Mersey v Minské ulici, však se záměrem radnice nesouhlasí. \n„K dispozici nám dali jen deset venkovních osvětlených nosičů, což vůbec nestačí. Od té doby, co se vylepování plakátů až fanaticky postihuje, klesla návštěvnost klubu na polovinu. Podobu podniku tak musíme z centra koncertů změnit převážně na hospodu,“ postěžoval si Tesař.\nČerný výlep podle jeho názoru tolik neškodí a stačilo by, pokud se centrum od plakátů vyčistí třeba jen jednou za čtrnáct dní. „Vylepení na oficiálních místech mě vyjde zhruba na patnáct tisíc korun, což se prostě nevyplatí,“ dodal.\nRady odborníků přilákají víc klientů\nDodržování navržených zásad se podle iniciátorů projektu naopak vyplatí majitelům domů, v nichž obchody a další podniky sídlí. Jejich hodnota se totiž zvýší, což se projeví v ceně nemovitostí i nájmu. \n„Fungovat to může. Místo se zatraktivní, začnou do něj více proudit zákazníci. Kupní síla se tak vrátí do centra města, kam lidé najednou nebudou chodit jen za zábavou. A tím se zvedne tržní cena nemovitostí,“ potvrdil realitní makléř Petr Broža ze společnosti Real Spektrum.\nSjednocení podoby výloh a respektování doporučení od odborníků týkajících se rozsahu a formy reklam má navíc pomoci samotným obchodníkům přilákat do svých prodejen více zákazníků. \n„Výloha je podstatným marketingovým kanálem, vstupní branou obchodu, která během pár vteřin rozhodne, zda lidi naláká, či odradí. V Česku se to často nepochopitelně ignoruje a nedodržuje se tady takové základní minimum, jakým je čistota. Aktivity ze strany měst proto rozhodně vítám,“ doplnila zakladatelka projektu Ve výloze Romana Voříšková, která podnikatelům radí, jak skrze výlohu zvyšovat prodej.\nZměny se dotknou historických budov a možná také vozů MHD\nMěstská část Brno-střed chce jít ostatním příkladem, proto se manuálem, jehož první verze vznikne do pár měsíců, chce řídit v případě všech svých objektů. Zásady vizuální stránky domů budou klíčové také při rekonstrukci historicky významných budov.\n„Chceme respektovat potřeby nájemců, ale zároveň klademe důraz na to, aby podoba nerušila okolí. Jde nám o zachování architektonického dědictví města,“ prohlásil radní Michal Doležel (Žít Brno), jenž má opravy architektonicky významných objektů na starosti.\nZároveň chce radnice získat prostředky na to, aby mohla zájemcům připravit alespoň jednoduchý grafický návrh s podobou jejich reklamy.\n„V neposlední řadě budeme o přebytečných reklamách diskutovat s městskými firmami, třeba s dopravním podnikem. Některé tramvaje kvůli spoustě bannerů připomínají spíše pojízdný cirkus,“ zakončil Bartík, který chce s dopravcem hledat kompromis.\nVedení brněnského dopravního podniku se prý debatám o způsobu reklam nebrání, byť jsou pro něj tyto zisky důležitým zdrojem příjmu.", "headline": "Centrum Brna hyzdí vizuální smog, přeplácaná hnízda reklam mají zmizet", "keywords": ["Jihomoravský kraj", "Real Madrid", "MHD Brno - regionální informace", "Žít Brno", "Kupní síla", "Podnikatel", "Smog", "Zisk", "cirkus", "Brno-Střed", "veřejné osvětlení", "plakát", "sloup", "Pavel Tesař", "Svatopluk Bartík", "Brno-město"], "publication_date": "2016-06-23 12:51:00"}