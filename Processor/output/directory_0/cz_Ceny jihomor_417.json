{"author": "MF DNES", "brief": "Ceny bytů ve všech jihomoravských městech pomalu ale neustále klesají. Kdo si rok počkal, mohl za dvoupokojový byt v Brně o rozloze šedesát metrů čtverečních ušetřit až sto tisíc. Zatímco loni v létě stál 2,2 milionu korun, teď přijde průměrně na 2,1 milionu.", "category": "brno", "comments_num": "13", "content": "Ceny bytů ve všech větších jihomoravských městech klesají už několik let. Trend teď potvrdila aktuální čísla, která zveřejnila společnost Realitymix.cz.\nPád začal roku 2008, kdy rozžhavený trh s byty zchladila ekonomická krize. V poslední době je pokles mírnější a rozdíly už nejsou tak znatelné. \"Není kam dál klesat,\" míní Jiří Fajkus ze společnosti RealSpektrum. \"Ceny dosáhly svého dna, nějakou dobu tam zůstanou,\" tvrdí. \nPodle něj se teď ceny bytů výrazně nepromění. Není důvod. \"Záleží na ekonomické situaci státu, regionu a rodin. Pokud nedojde k výraznému oživení, ale ani k další krizi, ceny bytů se nezmění,\" předvídá Fajkus.\nLidé se naučili smlouvat\nJiný je v poslední době přístup těch, kteří nový byt kupují. \"Prodávající má bohužel často mylnou představu o tom, za kolik byt prodá. Lidé se naučili o ceně smlouvat. Skutečná částka je pak ještě nižší,\" upozorňuje Dušan Přikryl z realitní kanceláře Gaute.\nO cenu jde totiž především. V oblibě je v posledních letech bydlení v levném a malém. \"Považuji to za jev stagnace trhu. Lidi jdou hlavně po ceně a jsou ochotní si koupit i menší byt. Největší zájem je tradičně o byty typu dva plus jedna,\" uvedl Fajkus.\nSvou roli stále hraje i lokalita. \"Oblast na sever od Brna je tradičně žádanější, i byty se tam prodávají dráž. V Břeclavi je dokonce problém prodat byty v nové zástavbě a na Hodonínsku je největší zájem o rodinné domy. V Brně zůstává nejoblíbenější lokalitou Masarykova čtvrť, Černá Pole a Královo Pole,\" vypočítává Dušan Přikryl.\nCeny pozemků se podle zkušeností makléřů poklesu vyhnuly. Alespoň ty, které jsou určeny ke stavbě rodinných domů.\nJakou taktiku mají tedy zvolit ti, kteří uvažují o koupi vlastního bydlení? \"Záleží samozřejmě na situaci každého, jestli ještě vydrží čekat na další pokles cen, nebo jestli byt potřebuje hned. Důležité ale je, že hypotéky jsou teď dostupné a že se cena bytu může během vyjednávání i trochu snížit,\" radí Přikryl.", "headline": "Ceny jihomoravských bytů zase klesly, zájem je hlavně o ty menší", "keywords": ["Jihomoravský kraj", "Bydlení", "Hypotéka", "Královo Pole", "Hodonínsko", "rodina", "ekonomická krize", "Blansko", "Brno-město", "Břeclav", "Hodonín", "Vyškov", "Znojmo"], "publication_date": "2012-06-12 16:09:00"}