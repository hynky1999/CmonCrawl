{"author": "Ivana Solaříková", "brief": "Iniciativa Chcípl PES, která vystupuje proti koronavirovým opatřením české vlády, chce kandidovat v říjnových volbách do Poslanecké sněmovny. Na tiskové konferenci v Břeclavi to potvrdil zakladatel hnutí Jiří Janeček.", "category": "brno", "comments_num": "173", "content": "„To, co se děje v České republice, zvedlo ze židlí i živnostníky, kteří nikdy příliš neřešili, kdo vládne a věnovali se hlavně svému byznysu. Jenže současná vláda nám nyní sahá už i na osobní svobody a likviduje to, co tady za třicet let živnostníci svou prací vytvořili,“ naznačil Janeček hlavní motivaci hnutí ke vstupu do politiky. \nPrávě zájmy podnikatelů chce v případě úspěchu ve sněmovně hájit. \n„Prioritně chceme zastupovat živnostníky, podnikatele a také všechny obyvatele, kteří byli omezení na svobodě během současné situace spojené s covidem-19. Třeba i z pozice opozice budeme chtít ovlivnit zákony týkající se obnovy ekonomiky po skončení krize,“ uvedl Janeček. \nV tuto chvíli dává iniciativa dohromady síť dobrovolníků, krajských koordinátorů, ale také odborníků pro jednotlivé programové sekce, kterým se chce věnovat. Počítá se čtyřmi stěžejními oblastmi: zdravotnictví, obnova hospodářství a podnikání v Česku, školství a ekonomika jako taková.\nMezi požadavky hnutí patří mimo jiné vytvoření záchranných celoplošných kompenzačních balíčků, které pomohou i lidem, kteří už o své podnikání přišli, ale zůstaly jim dluhy. \n„Už nyní jsme podepsáni pod několika návrhy. Tím posledním, který půjde na ministerstvo průmyslu a obchodu, je návrh na program, který bude sanovat firmám až pětiměsíční odstupné, jež musí vyplatit zaměstnancům. To je pro firmy likvidační. Vláda by měla převzít zodpovědnost za výplatu propuštěných zaměstnanců,“ komentuje Janeček. \nV souvislosti s personální krizí v nemocnicích chce Chcípl PES prosadit zvýšení platů zdravotníků na úroveň Evropské unie, aby lékaři a sestry neměli důvod odcházet do zahraničí. Mezi návrhy je i požadavek na vytvoření nového efektivního protipandemického plánu. Zároveň chce prosadit větší využití českého průmyslu namísto neefektivní orientace na nákupy z Číny.\nProtestní pochody na Valentýna\nZa posledních deset dní vzniklo po celé republice 110 buněk hnutí, které shromáždilo už 1 700 členů. Ty všechny budou v následujících dvou týdnech zakladatelé iniciativy objíždět. Stejně jako hostinské a další podnikatele, kteří otevřeli své provozovny v rámci protestní akce Otevřeme Česko. \nVe středu se například vydají lyžovat na Vaňkův kopec v Moravskoslezském kraji, kde vládní restrikce záměrně porušují v zoufalé snaze udržet existenci areálu. \nDvoutýdenní „tour“ iniciativy Chcípl PES vyvrcholí 14. února, kdy se chystá protestní výšlap na Petřín a k němu dalších třicet přidružených akcí. Namátkou výšlap na Říp, Blaník, pochod po Brně, Šumperku a dalších městech. \n„Koordinujeme naše akce s podobnými iniciativami po celé Evropě. Vytváříme společný symbol, který 14. února zavlaje na vlajkách ve všech zemích,“ poznamenal další z členů hnutí David Biksadský. \nPodle něj se do této formy protestu chtějí zapojit hnutí z Velké Británie, Francie, Španělska, Německa, Itálie, Polska a Slovenska.", "headline": "Chcípl PES půjde do voleb a chystá protestní valentýnské pochody", "keywords": ["Jihomoravský kraj", "Podnikání", "Evropská unie", "Jiří Janeček (podnikatel a exposlanec)", "Otevřeme Česko (hnutí)", "Chcípl PES", "David Biksadský", "Ministerstvo průmyslu a obchodu", "Poslanecká sněmovna Parlamentu ČR", "vláda České republiky", "Brno-město", "Břeclav"], "publication_date": "2021-02-01 13:01:00"}