{"author": "pro iDNES.cz", "brief": "Chystá se přelomový soudní spor ve Velké Británii? Možná ano. Kvůli nehodě, která se stala v září roku 2018. Na tamní nejmodernější autostrádě M1 s automatickým liniovým řízením dopravy zemřela řidička, i ministerstvo dopravy má podezření, že za nehodu může příliš chytrá dálnice.", "category": "auto", "comments_num": "36", "content": "Na nehodě jako takové by nebylo nic divného, dějí pořád, ale v tomto případě se řeší, kdo za tuto tragickou havárii nese vinu. A to už začíná být zajímavé, hájit před soudem se totiž bude i společnost zajišťující právě automatické liniové řízení dopravy.\nNargise Begumová tragicky zemřela v září 2018 poté, co její auto mělo poruchu poblíž odpočívadla Woodall Services na dálnici M1. Po přivolání pomoci opustila vozidlo, jak radí všichni experti na bezpečnost. Jenže shodou nešťastných okolností do jejího vozu narazilo jiné auto, které jej odmrštilo tak nešikovně, že paní Begumovou usmrtilo.\nKoronerka Nicola Mundyová z Doncasteru požádala o přezkoumání případu. Z něj následně vyplynulo, že existuje „více než dostatečný důkaz“ pro to, aby bylo obvinění rozšířeno na správce chytré dálnice.\nPodle koronerky nebylo vozidlo zajištěno na dálnici právě automatickým systémem, i přes nahlášení poruchy. Poznamenala, že auto stálo už 16 minut na dálnici kvůli poruše před samotnou tragickou nehodou, ale automatickému systému trvalo celých šest minut, než nad vozovkou rozsvítil výstražná světla. \nDalším přitěžujícím důkazem má být fakt, že za posledních pět let bylo na této dálnici zabito dalších 37 lidí, i přes instalaci moderního liniového řízení dopravy.\n„Toto je významný okamžik pro inteligentní dálnice a zdůrazňuje mnoho selhání,“ okomentoval prezident tamního autoklubu AA Edmund King. Minulý měsíc se také uskutečnil průzkum veřejného mínění, který zjistil, že 64 % Britů se postavilo proti inteligentním dálnicím a považují je za méně bezpečné než běžné dálnice. Do případu se vložil i  britský ministr dopravy Grant Shapps,  který se v únoru proti „chytrým autostrádám“ vymezil, ale zároveň vyloučil jejich zrušení.", "headline": "Chytrou dálnici budou v Británii soudit za hloupou nehodu", "keywords": ["Velká Británie", "Doncaster", "dálnice"], "publication_date": "2021-02-17 00:00:00"}