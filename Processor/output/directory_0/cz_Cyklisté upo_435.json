{"author": "Michal Horák", "brief": "Cyklisté v Brně postrádají trasy, po kterých by mohli bezpečně jezdit do centra. Upozornilo na to 222 nadšenců, kteří ve čtvrtek navečer centrum města na kolech obkroužili s rouškami přes ústa. Připomněli si tak mezinárodní Den bez aut.", "category": "brno", "comments_num": "6", "content": "\"Chybí nám jakékoli zastání. V Brně se nedá na kole vůbec jezdit. Bez porušení pravidel nemůžete projet přes město, třeba když chcete na nádraží. A na hlavních tazích jet mezi auty, to je sebevražda,\" stěžoval si účastník akce Karel Dostalík. \nOrganizátoři chtěli upozornit hlavně na nedostatek cyklostezek ve středu města. \"Je jich stále málo. Nikdo nemyslí na ty, kteří by se chtěli na kole dostávat do práce,\" řekl Darek Galle ze sdružení Brno na kole. \nPodle pořadatelů je potřeba vybudovat pruhy pro cyklisty na stěžejních ulicích jako Lidická, Pekařská, Vídeňská, Kounicova a další. Náměstek brněnského primátora Ladislav Macek (ČSSD) argumentuje, že ulice v Brně mají omezené rozměry a mnohdy není vůbec možné přidávat další pruhy. \n\"Já sám do práce jezdím tak osmkrát do měsíce na kole. Vím, jak je to obtížné, ale nedokážu si představit, že by se třeba na Husově ulici udělal další pruh,\" popsal Macek.\nAktivisté také vytipovali jednosměrné ulice, ve kterých by mohli jezdit cyklisté obousměrně. S magistrátem se nakonec nedohodli. Velkým přáním brněnských cyklistů je také možnost projíždění pěší zónou v centru. Tam dnes musejí kolo vést.", "headline": "Cyklisté upozornili na nedostatek cyklotras v centru Brna", "keywords": ["ČSSD", "Cyklostezka", "práce", "sebevražda"], "publication_date": "2009-09-25 16:08:00"}