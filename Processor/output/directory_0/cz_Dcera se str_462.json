{"author": "Markéta Lankašová", "brief": "S úmyslem pomoci diabetikovi se brněnští policisté minulý týden vydali do bytu v Králově Poli. Muž však jejich přítomnost vůbec neuvítal. Doma totiž právě vařil drogy.", "category": "brno", "comments_num": "3", "content": "Za mužem poslala policisty jeho dcera. Obávala se totiž o jeho zdravotní stav. Zavolala proto na policejní linku a policistům sdělila, že muž je silný diabetik. \n„V uplynulém týdnu měl několik záchvatů, takže mu musela volat i zdravotnickou záchrannou službu. Bohužel také užívá drogy, což jeho stavu rozhodně neprospívá,“ popsal policejní mluvčí David Chaloupka, co žena policistům sdělila. \nHlídka, která po oznámení dorazila na místo, přes dveře slyšela, že v bytě někdo je. Na klepání však dlouho neotvíral. \n„Když muž, který byl nakonec v naprostém pořádku, policistům otevřel, vyvanul z bytu silný chemický zápach,“ uvedl mluvčí. \nProč muži otevření dveří trvalo tak dlouho, bylo policistům hned jasné. V bytě nalezli chemikálie a laboratorní sklo určené k výrobě drog. Bylo zřejmé, že je muž ještě před chvílí používal.\n„Část chemikálií stačil před otevřením vylít do záchodu, některé pomůcky k výrobě drog zase vyhodil z okna,“ sdělil Chaloupka. \nMuži hrozí za nedovolenou výrobu a jiné nakládání s omamnými a psychotropními látkami a držení předmětu k nedovolené výrobě omamné a psychotropní látky a jedu až pět let vězení.", "headline": "Dcera se strachovala o diabetika, policisté jej přistihli při vaření drog", "keywords": ["Brno", "Jihomoravský kraj", "Královo Pole", "Brňané", "toaleta", "policie", "Policie ČR", "drogy", "Brno-město"], "publication_date": "2020-12-03 11:49:00"}