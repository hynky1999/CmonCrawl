{"author": "Barbora Sedlářová", "brief": "Policie ve čtvrtek odpoledne a večer objevila ve dvou kamionech desítku běženců. Na první skupinku upozornil řidič, který si při odpočinku poblíž Lažan všiml hluku z nákladového prostoru. Druhou pětici našli policisté při kontrole kamionu poblíž hraničního přechodu Lanžhot.", "category": "brno", "comments_num": "27", "content": "„O další desítku Afghánců se rozrostla ve čtvrtek statistika zadržených běženců,“ potvrdil krajský mluvčí policie Bohumil Malášek.\nV odpoledních hodinách si při odpočinku poblíž Lažan na silnici I/43 všiml hluku devětapadesátiletý řidič kamionu DAF. Zaslechl hlasy a následně bušení a přivolal policii.\nPřivolaná hlídka nalezla pětici mužů ve věku od osmnácti do jednadvaceti let, kteří tvrdili, že pochází z Afghánistánu. \nŘidič uvedl, že se do nákladového prostoru mohli dostat při zastávce v Rumunsku. \nDalší nelegální migranty nalezli policisté při kontrole rumunského kamionu na dálnici D2 poblíž hraničního přechodu Lanžhot. Vůz řídil devětadvacetiletý Rumun. Ve vozidle byla pětice mužů podobného věku jako v prvním případě taktéž z Afghánistánu.\n„Policisté nyní zjišťují další okolnosti případů. Mimo jiné jaký podíl mohou mít řidiči na nelegální přepravě cizinců,“ dodal Malášek.", "headline": "Desítku běženců z Afghánistánu našla ve dvou kamionech policie", "keywords": ["Jihomoravský kraj"], "publication_date": "2021-03-20 11:14:00"}