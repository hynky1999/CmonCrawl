{"author": "pro iDNES.cz", "brief": "Nádherná éra Chrysleru sice trvala pouhých několik let a vzniklo díky ní jen pramálo sériových modelů, přesto se stala zlomem v designu amerických automobilů. Přinesla řadu vynikajících staveb i dramat včetně námořní katastrofy.", "category": "auto", "comments_num": "8", "content": "Stylistická obroda\nPřelom čtyřicátých a padesátých let patřil v americkém automobilovém průmyslu pozvolnému přerodu z meziválečných konstrukcí směrem k nové době, akcentující mimo jiné důraz na aerodynamický design a celokovové karoserie.\nZatímco Evropa tehdy pozvolna opouštěla samostatné podvozky ve prospěch lehčích a výrobně jednodušších samonosných karoserií, v USA vesměs stále lpěli na ortodoxních samostatných rámech. Cestu k samonosným karoseriím tam přitom načrtl již rádoby aerodynamický sedan Chrysler Airflow v roce 1934.\nUkončení druhé světové války znamenalo v amerických automobilkách nejprve náběh produkce předválečných typů, jež měly být teprve s postupem času nahrazovány výrazněji omlazenými stavbami. Průlomem se však stal až stylistický jazyk Futuramic, načrtnutý pro General Motors géniem Harleyem Earlem. Mimochodem právě Earl se již v roce 1939 podepsal pod koncept Buick Y-Job, jenž v řadě rysů budoucí styl Futuramic předznamenal a stal se v dějinách automobilu vůbec první koncepční studií.\n Ať už si o vozech počátku padesátých let s odstupem času myslíme cokoli, je třeba poznamenat, že v USA se vyrábělo nejvíce aut na světě, což nepřímo i přímo ovlivňovalo tvůrce i v Evropě.\nSe jménem Futuramic se dnes sice již prakticky nesetkáte, ovšem v roce 1949 se stalo imperativem tvarové obrody produktů dominantního koncernu General Motors, což dokazují i reportáže z tehdejších autosalonů. Výsostným znakem éry Futuramic bylo aerodynamicky působící tvarování karoserie s dvoudílným zaobleným čelním sklem či pontonem zcela pohlcenými předními blatníky a stupačkami, přičemž zadní blatníky z profilu vystupovaly již pouze náznakově. Zřejmě nejzdařilejší a nejčistší adaptací tohoto stylu byl tehdy Buick Super s velmi čistými liniemi přídě i boků a celkem decentní chromovanou výzdobou (větší Roadmaster už vynikal rozmáchlejší dekorací).\nV podobném ražení záhy do souboje o zákazníky vyrazily i ostatní americké automobilové koncerny, ovšem ve své podstatě šlo stále jen o adaptace stejných předloh a vzájemné opisování. Automobilky v USA, které se teprve přizpůsobovaly přerodu z válečné na civilní výrobu, byly tlačeny neuvěřitelně intenzivní poptávkou po moderně a opulentně působících vozech. Po letech strádání zkrátka nastoupila konjunktura a nákupy nových aut patřily k doznívajícím rysům koloritu oslav konce války. Doba směřovala jen k adaptacím daného stylu, v němž se vzdouvaly blatníky a bujely chromované cetky.\nBylo jen otázkou času, kdy do hry vstoupí významný hráč s vlastní vizí. Tím se stal geniální Virgil Exner, na jehož nadání Earl upozorňoval již ve třicátých letech a pověřil jej tehdy stylizací vozů značky Pontiac. Ještě před válkou však Exnera přetáhl další z fenomenálních stylistů Raymond Loewy ke Studebakeru, nicméně většinu svého nejproduktivnějšího života Virgil Exner spojil s prací pro koncern Chrysler Corporation.\nNové dimenze\nPro Chrysler Virgil Exner pracoval v letech 1948 až 1962 a velmi záhy jej s ohledem na jeho dosavadní kreace jmenovali vůdčí silou celého koncernu, který dlouho trpěl stagnací pod vlivem větší progrese konkurenčních koncernů GM a Ford. Virgil Exner patřil k prvním v poválečné éře amerického automobilového průmyslu, kteří se systematicky věnovali zkouškám ve větrných tunelech pro minimalizaci odporu vzduchu. Exner spolupracoval s michiganskou univerzitou, v níž tunel měli, ovšem spíše než na optimalizaci proudění vzduchu se soustředil na jeho vizuální efekt. Za zmínku ale stojí, že v USA nebyl tím úplně prvním, neboť Chrysler otevřel svůj první aerodynamický tunel již na počátku třicátých let v souvislosti s vývojem výše zmíněného modelu Airflow týmu Carla Breera.\nPrávě v ateliérech Chrysleru se Exner seznámil s Luigim Segrem přezdívaným Gigi, jenž byl jinak vyslancem italské Carrozzeria Ghia. A právě toto setkání významně ovlivnilo jak styling budoucích vozů Chrysler, tak samotného Exnera. Karoserie byly pochopitelně mohutné a zdobné, ovšem Virgil s Gigim se jim pokoušeli vtisknout také něco z agresivity a evropské elegance. Pod značkami koncernu Chrysler vznikala řada „experimentálních“ vozů, dnes bychom řekli koncepčních studií. Z počátku padesátých let zmiňme třeba Chryslery K-310, C200 a D’Elegance, DeSoto Adventurer nebo sérií prototypů Dodge Firearrow.\nHarley Earl z General Motors, teď už přímý a rovnocenný Exnerův soupeř, se stal původcem pro americké vozy padesátých let typických ploutví na zadních blatnících, jež se v nejobludnějších rozměrech objevily na voze Cadillac Fleetwood v roce 1959. Earl se prý inspiroval ocasními plochami legendárního druhoválečného bombardéru Lockheed P-38 Lightning a na konce zadních blatníků sériového sedanu Cadillac 62 usadil malé ploutvičky. Tohoto prvku se Exner chytil a ve vlastní adaptaci jej použil na svých prvních sériových vozech, jimiž se staly v modelovém roce 1955 nová řada Chrysler 300 a špičkový Imperial. Díky Exnerovi se kolem roku 1957 dostal po stránce designu Chrysler daleko před své soupeře v podobně koncernů General Motors a Ford, ovšem to byl teprve začátek…\nZtracený Norseman\nUž od počátku padesátých let však Exner v rámci přesčasů rozkresloval svůj sen, jenž se nakonec měl stát skutečností pod jménem Norseman. Spolupráce Exnera s karosárnou Ghia běžela na plné obrátky a projekt Norseman byl zřejmě někdy na počátku roku 1955 schválen. Mělo jít o plně provozuschopný prototyp velkého kupé na podvozku Chrysler s osmiválcem Hemi. V Itálii se v karosárně Ghia rozběhly práce a na jaře 1956 tam mimořádný vůz začal růst do krásy.\nŠlo o plně čtyřmístné kupé, jež mělo výrazně ovlivnit vzhled sériových amerických automobilů konce padesátých let. Vynikalo třeba jednodílnou maskou chladiče a výklopnými světlomety, unikátním prvkem se stala střecha. Středové sloupky chyběly, čelní sklo bylo jen subtilním rámečkem a veškerá hmotnost střechy spočívala v jejím ukotvení v zadní části karoserie!\nNorseman se měl stát hlavní hvězdou počátku modelového roku 1957 značky Chrysler. Vše bylo v Itálii dokončeno v termínu a v červnu roku 1956 byl tento prototyp, jehož podobu v ústředí Chrysleru v michiganském Highland Parku znali zatím jen z pečlivě střežených fotografií, usazen do nákladových prostor luxusního parníku Andrea Doria. Běh dějin se ale zvrátil u pobřeží státu Massachusetts. Díky selhání lidského faktoru tam došlo ke střetu luxusní lodi Andrea Doria s dopravní lodí MV Stockholm, po níž v několika hodinách Andrea Doria klesla ke dnu a navždy pohřbila také prototyp Chrysler Norseman…\nPro celý tým, jenž se na přípravách Norsemanu podílel, to muselo být obrovské zklamání, nicméně bylo třeba vykročit dál. Ještě v roce 1956 tak byl dokončen prototyp Chrysler Ghia Dart, extrémní dvoudveřový vůz s úzkou maskou chladiče a ohromnými křídly na zadních blatnících. Dart stanul na tom nejlepším, čím koncern Chrysler tehdy disponoval: základem byl podvozek Imperialu s osmiválcem Hemi s objemem 6,4 l, jenž dosahoval výkonu 375 koní (276 kW). Samočinná převodovka se ovládala skrze tlačítka a interiér působil podobně avantgardním dojmem jako karoserie. O rok později studii Dart adaptovalo přímo mateřské studio Ghia, jež ji po drobných úpravách uvádělo jako koncept Ghia Diablo. Jak uvidíte později, dějiny tohoto prototypu se tím ale neuzavřely.\nVůbec posledním, a zřejmě též nejextravagantnějším dílem, jež Virgil Exner s asistencí stylistů Ghia pro Chrysler vytvořil, byl model Chrysler Turbo Flite prezentovaný v Chicagu roku 1961. Příď nijak nekryla rozevláté přední blatníky, napříč zádí se táhl jednodílný pás zadního osvětlení a vodorovný spoiler, přístup do interiéru usnadňovala směrem vzad přizdvihovaná střecha. V roce 1963 slavila v Chicagu svoji premiéru studie Chrysler Turbine, na jejíž přípravě se opět podílela karosárna Ghia, nicméně šéfstylistou tohoto projektu již nebyl Exner, ale Elwood Engel.\nAnabáze Dual-Ghia\nPřed půl stoletím (přesněji v roce 1964) měl premiéru hollywoodský trhák Kiss Me, Stupid. Bylo to v době, kdy projekt Dual-Ghia již patřil minulosti, přesto jej lze považovat za svého druhu dokument o tehdejším prostředí americké smetánky. Film natočil populární Billy Wilder, jenž se před tím podepsal třeba pod slavný film Někdo to rád horké s Marilyn Monroe v hlavní roli. Po boku půvabné Kim Novakové v Kiss Me, Stupid zářil Dean Martin, hlavní kumpán Franka Sinatry, jenž se na stříbrném plátně v několika scénách objevil za volantem svého vlastního vozu Dual-Ghia.\nAle zpět na začátek. Jak bylo uvedeno výše, padesátá léta se stala svědkem premiéry celé škály fantastických Exnerových prototypů Chrysler/Ghia, z nichž se vlastně žádný do sériové výroby nedostal. V roce 1955 se však v michiganské kanceláři Chrysleru objevil vlivný podnikatel Eugene Casaroll, jenž se s tímto faktem smířit nehodlal. Od Chrysleru koupil práva na sériovou výrobu několika Exnerových konceptů včetně prototypu Dodge Firebomb. Do projektu se s chutí zapojil také Paul Farago, tehdejší zástupce karosárny Ghia v USA.\nSériová produkce vozů Dual-Ghia 5,2 l (na prvních prospektech dokonce ještě nesly označení Firebomb) se stala realitou, přičemž probíhala stejně jako u Exnerových prototypů: podvozek Chrysler byl odeslán do Itálie, tam na něj postavili karoserii a po návratu do Detroitu byl vůz opatřen pohonnou jednotkou v podobě osmiválce 5,2 l Hemi a samočinné převodovky Powerflite. Také z tohoto důvodu byly vozy Dual-Ghia (tak se nakonec jmenovaly) velmi drahé, svojí cenou o 1000 dolarů dokonce překonávaly opulentní Cadillac Eldorado Biarritz!\nZřejmě právě cena vozů Dual-Ghia byla tím, co vábilo americké boháče té doby. Automobil této řady ve svých garážích parkovala většina z „krysí smečky“ včetně Franka Sinatry a Deana Martina, jezdili s ním herecké hvězdy Glenn Ford a Lucille Ball i prezidenti Ronald Reagan a Richard Nixon. Dual-Ghia představoval hodnotu; dle nepotvrzených informací svůj vůz Reagan prohrál v pokeru a jeho novým majitelem se stal Lyndon Johnson, nástupce JFK v prezidentském úřadu.\nDvoudveřové kabriolety Dual-Ghia se vyráběly v letech 1956 až 1958 a vzniklo jich jen několik desítek. Ještě v roce 1956 Casaroll přikoupil licenci na koncept Chrysler Ghia Dart, ovšem pod jménem Dual-Ghia 400 vznikl nakonec zřejmě roku 1958 pouze jeden prototyp. Paul Fargo však mířil výše a ve své italské továrně objednal zcela nový vůz, ovšem do jeho produkce již Eugene Casaroll nešel. Zřejmě se bál prodejní ceny, spíše se však hodlal věnovat jiným podnikatelským aktivitám a svému podlomenému zdraví.\nNový model tak vznikal již výhradně v režii firmy Carrozzeria Ghia, přičemž zřejmě jen první prototyp nesl na své přídi emblém Dual-Ghia. V sérii pak vzniklo zřejmě jen 26 vozů Ghia 6,4 l s osmiválcem Chrysler 383 R-38 o výkonu 340 koní (250 kW) a třístupňovou samočinnou převodovkou TorqueFlite. Prodejní cena byla enormní: 13 500 dolarů znamenalo více než dvojnásobek částky žádané za původní Dual-Ghia!\nA zpět na začátek. Před několika lety dražila aukční síň RM Auctions tmavé kupé Ghia 6,4 l Deana Martina, o čemž svědčí také plaketa na středové konzole před voličem převodovky. Vůz, za jehož volantem se Martin ve filmu Kiss Me, Stupid v roce 1964 ukázal a jenž měl být právě jeho, byl však bílý, což na druhou stranu potvrzuje předpoklad, že automobil prošel přestavbou. Pod tu se podepsala firma Kustom Coachworks George Barrise. V rámci ní se rozměrné kupé dočkalo zejména upravené přídě, v níž byly původní kulaté světlomety nahrazeny evropsky působícími, oválnými svítilnami.\nA Virgil Exner…?\nVirgil Exner žil podobně extravagantním životem, jako jeho automobilové kreace. Zkrátka naplno a nestřídmá životospráva mu v roce 1956 přivodila silný srdeční infarkt. Do práce se sice poměrně rychle vrátil, ale v roce 1962 z kolotoče Chrysleru vystoupil, a to i pod tlakem nových manažerů. Svůj talent ještě uplatnil ve snahách o vzkříšení kdysi slavných značek Stutz a Duesenberg, kde vsadil na (možná v dějinách vůbec poprvé?) retrospektivně orientované prvky, ovšem pak se uzavřel ke svým obrazům malovaným vodovými barvami a dva dny před Vánoci roku 1973 zemřel.", "headline": "Detektivka o krásných chryslerech: utopená studie a fáro prohrané v kartách", "keywords": ["Ford", "Chrysler", "Pontiac", "Spojené státy americké", "Itálie", "detektivka", "koncern", "General Motors", "Studebaker", "detektivní román", "Carrozzeria Ghia"], "publication_date": "2015-05-19 00:00:00"}