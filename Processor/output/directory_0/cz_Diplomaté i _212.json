{"author": "Martina Procházková", "brief": "Registrační značky se používají od samotného počátku automobilismu. Například v Rakousku-Uhersku s nimi auta jezdila už od roku 1906. V Česku jsou nejčastěji vidět ty standardní bíločerné. Speciální značky mají například zkušební auta, diplomaté, veteráni či závodní auta. Umíte ve značkách číst? Podívejte se na přehled.", "category": "auto", "comments_num": "106", "content": "Standardní registrační značky\nRegistrační značky, dříve státní poznávací značky (SPZ), se dělí na několik typů. Ty standardní, které vozí na autech většina řidičů, nesou černé znaky na bílém podkladu. Novější mají vlevo modrý pruh s hvězdami Evropské unie a kód země, kde jsou registrovány. \nMezi označením série a pořadovým číslem značky je pak vymezený prostor pro nálepku z technické kontroly. Pro všechny značky platí Ministerstvem dopravy daná obecná pravidla - podlouhlé kovové tabulky musí být tvořeny kombinací arabských čísel a písmen v latince bez diakritiky. Písmena G, Ch, O, D, Q a W na našich značkách nenajdete kvůli snadné zaměnitelnosti s písmeny C, V a číslicemi 0 a 6.\nStejně tak jsou zakázané nevhodné kombinace písmen, aby nedošlo k vytvoření vulgarismu nebo zkratky zakázané organizace. \nRegistrační značky chrání bezpečnostní hologram (březen 2017)\nKód značky označuje od roku 2001 kraj, kde majitel své auto zaregistruje. Kraje nahradily okresy kvůli změně samosprávy, a také proto,že pro jednotlivé okresy nebylo dostatek kombinací. Značka musí obsahovat alespoň jedno písmeno -  a to první zleva označuje kraj, kde je auto registrováno. Jednopísmenné značky ale po čase došly (nejprve v Praze, postupně pak také ve Středočeském kraji, Jihomoravském i Moravskoslezském kraji) a od roku 2009 se postupně vydávají ty s kombinací dvou písmen. Ve Středočeském kraji (písmeno S, více v tabulce) se tak logicky nepoužívá například kombinace SS.", "headline": "Diplomaté i veteráni: přehled registračních značek, které vozí česká auta", "keywords": ["Evropská unie", "Ministerstvo dopravy", "Registr vozidel", "Táborsko", "vozidlo", "kraj", "diplomat", "veterán (auto)", "Benzina", "písmeno", "Rakousko-Uhersko", "Horusice", "Traktor", "Schutzstaffel", "moped", "státní poznávací značka (SPZ)", "závodní auto", "honorární konzul", "Ludvík Kalma", "Ekonomika"], "publication_date": "2018-02-02 00:00:00"}