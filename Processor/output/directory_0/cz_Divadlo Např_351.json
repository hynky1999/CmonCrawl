{"author": "Radka Vítková", "brief": "Už vás nebaví domácí porno ani internetové pornokanály? Několik desítek znalců kvalitní erotiky přesycených takovým pornomainstreamem dorazilo v pondělní podvečer zhlédnout speciální reprízu divadelní adaptace celovečerního filmu Romance lehké perverze.", "category": "brno", "comments_num": "0", "content": "V přítmí sálu Kabinetu múz se po zaznění signálu ohlašujícího začátek divadelního porna dívky ostýchavě přimkly ke svým natěšeným mládencům a hned po úvodní scéně, ve které došlo ke znásilnění sympatické herečky, zůstal sál s ústy dokořán otevřenými.\nHra Romance lehké perverze z pera Roberta Krále je – jak název napovídá – perverzností par excellence. \nDiváci mohli se smíchem sledovat pubertální onanie s panenkou Barbie, se zatajeným dechem prožívat spolu s herci BDSM hrátky, kybersex, užívat si autentického striptýzu a stát se svědky morbidní vraždy. \nPorno inscenace byla naštěstí pro ty méně liberální protkaná genderovými přednáškami a zjemněna zpovědí těch, kteří se v dnešní sexem ovládané době cítí tak trochu prudérně.\nKdo vydrží do gradujícího konce, nezapomene do konce života\nRomance lehké perverze není obyčejný kousek. Odhaluje to, co dosud na posvátných prknech, co znamenají svět, zůstalo zahaleno. Hudební podkres autentické hudby Zdeňka Filipce, jehož tvorbu můžete ochutnat na každé avantgardní akci, kde se odvážně skrývá pod pseudonymem PNKR, doprovází komentář krásně nakřáplým hlasem literáta Josefa Prokeše, a kostýmy Terezy Fouskové jsou pastvou pro oko i smysly. \nAčkoli v průběhu hry dojde k několika (nejen orgasmickým) vyvrcholením, využití projekce meotaru dokresluje líbezně dekadentní stínohru celé scény. Ti, kteří si tento přístroj pamatují z hodin fyziky na střední škole, tiše zamáčknou slzu, ti, kteří jej uvidí poprvé, budou jistě nechápavě zírat, jak fosilní rekvizity se dají ve hře jednadvacátého století použít.\nNejnovější akt biodivadla občanského sdružení Napříč rozhodně není běžným kusem pro každého, tím méně pro labužníky mladší osmnácti let. Leč ty, kteří se odváží a hru si vychutnají až do gradující konce, čeká krom zážitku na celý život příjemné mrazení v zádech a skutečně vilná nálada.\nRežiséra hry Roberta Krále jsme se natvrdo zeptali, odkud pramení všechna ta zvrácenost a perverze, kterou ve scénáři použil. Král se jen skromně začervenal, dodal, že se ho na to máme radši optat e-mailem, ale těm, kteří Romanci lehké perverze ještě neviděli, se smíchem vzkázal: \"Přijďte si i vy vychutnat domácí divadelní porno! Takové na internetových serverech totiž nenajdete.\"", "headline": "Divadlo Napříč hrálo pro znuděné diváky porna perverzní romanci", "keywords": ["Brno", "Jihomoravský kraj", "Porno", "Masturbace", "Erotika", "Majáles", "BDSM", "divadlo", "znásilnění", "Kabinet múz", "Pseudonym"], "publication_date": "2013-05-08 14:07:00"}