{"author": "Martin Šidlák", "brief": "Rodinné auto už bude jen SUV nebo elektrické. Takový vzkaz vyslal do světa koncern Stellantis. Překvapivě totiž oznámil, že končí s výrobou rodinných verzí malých dodávek ve verzích se spalovacím motorem. Do budoucna budou už jen elektrické. Česká republika byla ale mohla ještě na nějakou dobu dostat výjimku.", "category": "auto", "comments_num": "179", "content": "Ještě tak před deseti lety měla skoro každá automobilka v nabídce velkoprostorový vůz kategorie MPV. Rostoucí popularita SUV ovšem znamenala razantní pokles prodejů MPV a většině značek se přestalo vyplácet taková auta vyrábět. V prodeji jich tak zůstalo už jen pár. Relativně levnou náhradou, a to jak pro automobilky, tak pro zákazníky, byly osobní verze užitkových dodávek. Výrobní úpravy nebyly technicky příliš nákladné a i ceny takových aut byly ke kupujícím vstřícnější než u SUV.\nVyprávět by o tom mohl třeba Citroën, jehož model Berlingo je i v České republice díky osobním verzím prodejní stálicí značky. S tím je však konec. Koncern Stellantis, kam kromě Citroënu patří i Peugeot a Opel, oznámil, že ukončuje výrobu většiny osobních verzí dodávek i zbývajících MPV ve variantách se spalovacím motorem. Od ledna 2022 se přijímají objednávky už jen na elektrické verze.\nKonkrétně jde o modely Citroën Berlingo, Opel Combo Life, Peugeot Rifter, Citroën Jumpy, Citroën SpaceTourer, Opel Vivaro Combi/Zafira Life a Peugeot Expert/Traveller. Do koncernu Stellantis patří i Fiat, který zatím tuto změnu neoznámil, protože nemá ještě celou paletu vozů technicky společnou s ostatními značkami. I u Fiatu se ovšem dá s podobným krokem počítat. \nRozhodnutí se týká jen Evropy. Na jiných trzích budou varianty se spalovacím motorem dodávány i nadále. Užitkové verze o tento pohon nepřijdou ani na starém kontinentě. Zatím. Výjimku dostal Citroën Grand C4 SpaceTourer, který pro tuto chvíli ještě o spalovací motor nepřichází. \n„K elektrifikaci neexistuje žádná alternativa. V budoucnu Opel získá ještě větší přitažlivost díky inovacím šetrným k životnímu prostředí. Od roku 2024 budeme nabízet elektrifikovanou verzi každého modelu Opel bez výjimky. Jinými slovy, elektrifikovaní budou i nástupci modelů Crossland a Insignia. Od roku 2028 budeme v Evropě prodávat výhradně elektromobily na baterie,“ řekl k tomu generální ředitel společnosti Opel Uwe Hochgeschurtz.\nOtázka, na kterou v tiskových zprávách odpověď nenajdeme, zní, nakolik je toto náhlé rozhodnutí důsledkem opravdové snahy o cestu k elektromobilitě a nakolik v něm hraje roli plnění flotilových kvót pro emisní limity. \nRozhodnutí centrály ale nese řada importérů včetně toho českého těžce. Dosavadní verze se totiž neprodávaly vůbec špatně. Ještě v říjnu loňského roku (právě při představení elektrického Berlinga) tvrdil Citroën, že Berlingo bylo ve své třídě na druhém místě v Evropě a v Česku bylo dlouhodobě tahounem prodejů značky. \nV tuto chvíli momentálně sice nelze v Česku osobní verze dodávek objednat ani u Peugeotu, ani u Citroënu a Opelu, jak iDNES.cz ale potvrdili tiskoví mluvčí Opelu i Peugeotu, intenzivně se jedná o tom, aby Česká republika dostala výjimku a bylo možné nadále verze se spalovacím motorem objednat, a jak velká by tato výrobní kvóta byla. Pro zákazníky, kteří by tento typ auta chtěli hned, existuje také možnost se podívat do nabídky vozidel homologovaných pro (nákladní) kategorii N1. To je příklad třeba Opelu Combo Life, jehož varianta N1 je plnohodnotnou náhradou – je pětimístná a plně prosklená. Stejným příkladem je Citroen Berlingo Profi.", "headline": "Dodávky pro rodinu jen na baterky. Berlingo a spol. náhle končí se spalováky", "keywords": ["Opel", "Citroën", "Fiat", "Peugeot", "MPV", "Elektromobil", "Citroën Berlingo", "spalovací motor", "Opel Insignia", "Sport Utility Vehicle (SUV)", "Opel Combo", "Peugeot Rifter", "Peugeot Expert", "Citroën Jumpy"], "publication_date": "2022-01-11 11:00:00"}