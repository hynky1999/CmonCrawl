{"author": "Markéta Lankašová", "brief": "Na místě dnešního obchodního centra Dornych v centru Brna vznikne podle návrhu investora nové náměstí lemované šesti samostatnými objekty. Celý prostor bude napojený na ulice a podchod pod nádražím, v budoucnu naváže na systém městských parků na místě dnešního kolejiště.", "category": "brno", "comments_num": "15", "content": "Novou podobu území mezi ulicemi Dornych, Úzká a Uhelná dnes zveřejnila skupina Crestyl, která je v místě investorem. A podle pracovních vizualizací to vypadá, že prostor projde velmi výraznou proměnou.\n„Záměrem investora je celou plochu uvolnit a na místě stávajících objektů vybudovat polyfunkční městskou čtvrť, která propojí historické centrum města s plánovanou Jižní čtvrtí,“ informoval mluvčí společnosti Ondřej Micka. \nNa místě dnešního obchodního centra vznikne podle plánů Crestylu nové náměstí lemované šesti samostatnými objekty. \nCelý prostor bude napojený na uliční síť a podchod pod nádražím, v budoucnu po přesunu hlavního nádraží také na systém městských parků na místě dnešního kolejiště.\n„Chceme zde vytvořit stále živý a volně přístupný veřejný prostor ,náměstí‘ se všemi funkcemi, které k tomu patří,“ sdělil výkonný ředitel Crestylu Simon Johnson. \nProjekt připravují ve spolupráci s Kanceláří architekta města Brna i samotným městem, na koncepci se podílí zahraniční i lokální architekti. Celý projekt by měl být hotový do pěti let. Počítá se v něm i s podzemním parkováním.", "headline": "Dornych se promění, v místě bývalého Teska bude náměstí a městská čtvrť", "keywords": ["Jihomoravský kraj", "Tesco", "Jižní Morava", "Kancelář architekta města Brna", "Brno-město"], "publication_date": "2019-12-19 14:40:00"}