{"author": "Adam Novák", "brief": "Francouzská automobilka Facel je dnes téměř neznámá. Ale na přelomu padesátých a šedesátých let to byl výrobce krásných aut, která si oblíbila řada hvězd. Po téměř padesáti letech se pomalu odhaluje nový model, příznačně výhradně na Facebooku.", "category": "auto", "comments_num": "29", "content": "Automobilovým nadšencům a pamětníkům není jméno Facel Vega neznámé. Všeobecně ale dávno mrtvá značka upadla do zapomnění. Krátký život mezi lety 1954 až 1964 přinesl několik zajímavých modelů, se kterými jezdila řada hvězd z řad umělců. Facel vlastnil Pablo Picasso, Ringo Starr z Beatles nebo herci Tony Curtis či legendární Fred Astaire. Auto si pořídili i mnozí králové, prezidenti nebo automobiloví závodníci. A facel se stal osudným pro filozofa a spisovatele Alberta Camuse. Ten sice auto této značky nevlastnil, ale v roce 1960 zemřel na sedadle spolujezdce v modelu FV3B svého nakladatele. \nNovodobý facel je zastřen tajemstvím. Designové koncepty auta se postupně odhalují na facebookovém profilu, který sice může patřit nástupci značky, ale třeba jen nadšenému designérovi \"balícímu\" své návrhy do kdysi slavné značky. Informací je pomálu a o serióznosti projektu spekuluje většina automobilových médií. Sám tvůrce návrhů zatím nic konkrétního neprozradil, jen postupně přidává další a další skici \"nového\" facelu s tradičním jménem Vega. Na jedné fotografii je pak auto skryté pod plachtou s logem automobilky...\nMezi návrhy jsou dva koncepty. Detailně rozpracované je kupé vega s letopočtem 2014, což je rok šedesátého výročí vzniku značky. Právě s kupé vega začínala v polovině padesátých let i původní automobilka Facel. Jen v náčrtech pak designér nabízí vizi čtyřdveřového sedanu s proti sobě otvíranými dveřmi, který odpovídá původnímu Facelu Vega Excellence. \nAutor návrhů nedodal žádné konkrétní informace. Kupé vega nabídl v mnoha pohledech včetně rozpracovaného návrhu interiéru. A pohrál si s detaily příslušenství v podobě sady zavazadel. O výrobě, pohonu či technice ale nikde není ani zmínka. Samotný koncept vypadá atraktivně a vcelku decentně odkazuje na původní vozy Facel. Povedené jsou detaily v podobě koncovek výfuku nebo netradičně tvarovaných světel. Přední část kupé ale zatím autor neodhalil. \nEvropské ameriky\nZakladatel značky Jean Daninos začal v továrně zabývající se lisováním kovů nejprve vyrábět karoserie pro jiné francouzské automobilky jako byla Simca nebo Panhard a Delahaye. Poměrně velké série přiměly Daninose přemýšlet nad vlastní produkcí, z čehož vznikla řada vozů Vega.\nPůvodní Facel Vega se vyráběl v několika variantách včetně již zmíněné čtyřdveřové verze s proti sobě otvíranými dveřmi a bez prostředního sloupku! Série nebyly příliš velké, třeba sedanu se vyrobilo jen několik desítek kusů. Ale to bylo vcelku logické, auta to byla luxusní a prémiová. Daninos rozhodně nešel cestou v té době v Evropě obvyklou, tedy výrobou malolitrážních aut pro každého.\nFacely byly takové evropské ameriky. Velká a relativně těžká auta (okolo 1 800 kilogramů) od počátku poháněly osmiválcové vidlicové motory Chrysler. V původní verzi o objemu 4,5 litru, posléze nahrazené motory s objemem 5,4 litru a v závěru produkce až s objemy 5,8 a 6,3 litru. Právě díky motorům nebyly Facely žádná ořezávátka. Už první model dokázal pokořit stovku pod deset sekund a maximální rychlost se blížila dvoustovce. A to rozhodně nebyla v polovině padesátých let běžná hodnota. Nejvýkonnější motory pak dodávaly výkon až 400 koní a auto s nimi dokázalo uhánět téměř 240 kilometrů v hodině. \nVětšina aut byla dvoudveřovým kupé, vzniklo i menší množství kabrioletů. Charakteristickým znakem, vedle chybějícího sloupku, byly vertikálně umístěné světlomety a úzká maska chladiče s dvěma dalšími průduchy po jeho bocích. V luxusním interiéru nechyběla kožená sedadla a dřevěné obložení palubní desky. V prvních generacích měly facely panoramatické přední okno, které zasahovalo až do boků. Později již výrobce montoval tradiční okno s rovnými A sloupky.\nKonec značky přišel s novým menším modelem Facellia. Daninos chtěl vyrobit masový sportovní vůz, který by konkuroval malým mercedesům nebo vozům Alfa Romeo. Na zkráceném podvozku připravila firma karoserii známých tvarů, ale pod kapotu se místo obřích osmiválců Chrysler nastěhoval čtyřválcový motor s objemem 1,6 litru domácí provenience. Jenže motor se nepovedl a nakonec výrobce začal používat motory z Volva P1800. To už ale značku nezachránilo. Facellií se vyrobilo jen málo přes tisícovku a v roce 1964 značka skončila. Otázkou je, jestli se po padesáti letech vrátí, jak slibuje profil na Facebooku.", "headline": "Dávno mrtvé auto hvězd ožívá na Facebooku. Jezdil v něm i Picasso", "keywords": ["Chrysler", "Mercedes-Benz", "Volvo", "Alfa Romeo", "Simca", "Picasso", "Mercedes", "Beatles", "Fred Astaire", "Facebook", "Poradna: Masky", "Umělec", "Pablo Picasso", "Ringo Starr", "Albert Camus", "Tony Curtis"], "publication_date": "2012-06-20 00:00:00"}