{"author": "Helena Vaculová", "brief": "Přívalový déšť zaplavil v úterý odpoledne část Slavkova u Brna. Začal krátce před druhou hodinou, trval asi pětadvacet minut a spadlo při něm 50 až 60 milimetrů vody. Voda zaplavila sklepy a zahrady, lidé se domů museli často brodit. Kvůli vydatnému dešti spadla i část zámecké zdi kolem slavkovského zámku. Hasiči zasahovali i na ostatních místech jižní Moravy.", "category": "brno", "comments_num": "37", "content": "Voda se do města hrnula z okolních strání z několika směrů. \"Desítky domů mají zaplavené sklepy i garáže a zhruba dvacet až třicet domácností i obytné prostory,\" uvedl ředitel zdejších technických služeb Radoslav Lánský. \n\nJeden proud vody se do Slavkova přihnal přes golfové hřiště, opřel se do zámecké zdi a rozmočil ji tak, že v délce asi šedesáti metrů spadla. \"Je zcela zničená a budeme ji muset nechat postavit znovu,\" uvedl ředitel slavkovského zámku Aleš Šilhánek.\nProud vody přetekl zámeckou zahradu a dostal se až k domům v Zámecké a Špitálské ulici. U některých domů chybělo jen deset centimetrů, aby dovnitř nevtekla okny. \nVoda vyplavila i hotel Florián a na vlakovém nádraží jí bylo tolik, že lidé nemohli vystupovat z vlaků. \"Dopoledne jsme uklízeli město po včerejším přívalovém dešti a jen chvíli na to, co jsme skončili, je zase plné vody a bláta,\" posteskl si Radoslav Lánský. Technickým službám pomáhají profesionální, dobrovolní i drážní hasiči.\nHasiči čerpali vodu z lagun v Ivanovicích\nUž dopoledne hasiči zasahovali v Ivanovicích na Hané. V Malinovského ulici likvidovali velkou lagunu, která zůstala po večerním a nočním dešti u dvou bytových domů (o následcích večerního deště čtěte zde). \n\"Vchody do domů bylo třeba utěsnit pytli s pískem, k likvidaci laguny bylo nutné kromě nasazení čerpadel prořezat vozovku a vodu tak odvádět přímo do kanalizace,\" popsal mluvčí jihomoravských hasičů Jaroslav Haid.\n\nV domech hasiči odčerpávali také zatopené kotelny, v Ivanovicích zlikvidovali i další lagunu u hřiště. \"Vodu ze zaplaveného hřiště hasiči odčerpávali rovněž v Rousínově,\" doplnil Haid.\nZatopená silnice, ucpaná kanalizace\nPo odpolední prudké bouřce hasiči vyjížděli k sérii zásahů právě ve Slavkově. \"K čerpání vody hasiči na Vyškovsku vyjížděli také v Holubicích a Dobročkovicích,\" dodal mluvčí.\nHasiči museli odčerpávat vodu i na Brněnsku, a to v Podolí, Pozořicích, Sokolnicích a ve Šlapanicích. \"Ve Šlapanicích také hasiči uvolňovali kanalizaci ucpanou nánosem bahna. V Holzově ulici v Brně-Líšni odčerpávali garáž rodinného domu, do které se nahrnula voda z polí,\" uvedl Haid.\nNa Hodonínsku hasiči odpoledne vyjížděli k čerpání vody ze zaplavené ulice v Uhřicích. \"Pod vodou byla vozovka v délce tři sta metrů. Proti další záplavě hasiči stavěli hráz z pytlů s pískem, po odtoku vody vozovku očistili od bahna,\" řekl mluvčí. Voda zaplavila také sklepy v Dubňanech.\nStromy přes cestu\nNa několika místech jižní Moravy hasiči odklízeli ze silnic nánosy bahna a kamení. \"Na pěti místech kraje hasiči také motorovými pilami rozřezávali a odstraňovali vyvrácené stromy, které zatarasily vozovky,\" dodal Haid. Dále také odklízeli ze silnic spadlé větve.\n\n\"V Ořechově na Brněnsku museli nasadit automobilový žebřík k odstranění stromu, který spadl na dráty elektrického vedení. Na místo k vypnutí elektrického proudu spolu s hasiči vyjížděli montéři rozvodných závodů,\" doplnil mluvčí.", "headline": "Déšť zaplavil sklepy, zahrady a silnice, spadla i zámecká zeď ve Slavkově", "keywords": ["Vlak", "Kanalizace", "Motorová pila", "Ivanovice", "Líšeň", "Dubňany", "Brněnsko", "přívalový déšť", "Rousínov", "Hodonínsko", "Podolí", "Šlapanice"], "publication_date": "2010-05-25 19:00:00"}