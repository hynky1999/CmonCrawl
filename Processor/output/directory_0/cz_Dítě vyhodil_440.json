{"author": "Markéta Lankašová", "brief": "Hádky a dlouhodobé problémy předcházely podle sousedů tragické události z nedělního večera v Pohořelicích na Brněnsku, kde po pádu z prvního patra zemřela měsíc stará holčička. Sousedé tvrdí, že holčičku vyhodil z okna její otec, matčin partner. Žalobce však dopoledne oznámil, že v případu padlo obvinění z usmrcení z nedbalosti a také z týrání.", "category": "brno", "comments_num": "165", "content": "Tragická událost se stala v neděli večer. Záchranáři na místo dorazili do několika minut, dítě převezli do Dětské nemocnice v Brně, jenže tam zraněním podlehlo.\nStátní zástupce, který si vyhradil právo poskytovat k případu jako jediný informace, dopoledne oznámil, že policie ráno v případu obvinila jednoho člověka. \n„Byla obviněna jedna osoba z trestných činů týrání osoby žijící ve společném obydlí a usmrcení z nedbalosti, další informace v tuto chvíli uvádět nebudeme,“ uvedl dozorující státní zástupce Jan Slaný. \nO koho se jednalo a zda se okruh obviněných rozšíří, neřekl. Připustil však, že vyloučena není změna právní kvalifikace. Kdyby se nezměnila, obviněnému by hrozilo až osmileté vězení.\nPřestože se kvalifikace činu ještě může změnit, je ve zjevném rozporu s tím, co tvrdí sousedé. O tom, že holčičku zavinutou v peřince vyhodil z okna do dvora ze zlosti otec, jich mluvilo několik.\n„Sám pak oknem vyskočil ven, ještě před příjezdem záchranářů, hasičů a policistů sedl do dodávky a ujížděl směrem na Třebíč. Cestou pak prý někomu řekl, co se stalo, a ten dotyčný zavolal policisty. Viděla jsem, jak překotně vyjíždějí přímo od domu. Museli jet hned pro něj,“ popsala MF DNES žena v jedné z prodejen v blízkosti nádraží, která zahlédla, jak muž od domu odjíždí.\nPodle ní často chodil do blízké herny. „Nejspíš tam byl také v neděli večer. Těžko říct, co všechno se odehrálo, ale často tam pil. Povídá se, že bral i drogy,“ podotkla žena.\nMatka měla holčičku s partnerem, ke kterému odešla od manžela\nMatka holčičky se v Pohořelicích narodila. V bytě u nádraží v centru města žije s partnerem, kvůli kterému opustila manžela, s nímž má tři starší děti. Následně otěhotněla a na sklonku prosince porodila holčičku. \n„Když přijeli z porodnice, všem se chlubil, ukazoval malou na potkání. Vysazený a nepříjemný byl na ty tři starší děti, které nebyly jeho. Vlastní dítě mít ale chtěl. Opravdu nerozumím tomu, co se u nich odehrálo, že to skončilo takovou tragédií. Museli se ten večer hrozně pohádat,“ řekla jiná žena, která se s matkou dětí zná ze základní školy.\nPodle ní bylo soužití partnerů plné hádek a vyhrocených situací. „Přitom její manžel byl takové dobračisko. S novým partnerem měla problémy, rozhodně to nebyla poklidná domácnost. Když jí někdo řekl, aby od něj odešla, tvrdila, že věří, že se to všechno zase uklidní. Bohužel to dopadlo takto, ale člověk by spíš čekal, že se násilí dopustí na ní, ne na malé,“ dodala žena, která chce i kvůli bližšímu vztahu s rodinou zůstat v anonymitě.\nJako bouřliváka a člověka, který by nešel pro ránu daleko, popisují muže i další obyvatelé Pohořelic. Podle nich zakazoval své partnerce třeba navštěvovat rodiče a v bytě ji i zamykal. Před časem také údajně způsobil dopravní nehodu.", "headline": "Dítě vyhodil z okna otec, tvrdí sousedé. Policie stíhá týrání a nedbalost", "keywords": ["Jihomoravský kraj", "ODS", "Brněnsko", "Dětská nemocnice", "Pohořelice", "řadový dům", "Brno-venkov"], "publication_date": "2020-01-28 09:41:00"}