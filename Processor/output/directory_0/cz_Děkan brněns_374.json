{"author": "Lukáš Valášek", "brief": "Veterinární a farmaceutická univerzita v Brně zažívá ostré boje mezi dvěma znepřátelenými skupinami. Školou létají výhrůžky a děkan musel několik dní chodit s policejní ochrankou. Začalo to sporem o plagiátorství, teď jsou ve hře nové akademické volby.", "category": "brno", "comments_num": "13", "content": "Když děkanovi Fakulty veterinárního lékařství brněnské Veterinární a farmaceutické univerzity (VFU) před několika týdny zazvonil telefon, čekal ho pořádný šok. \"Tady policie, s okamžitou platností vám přidělujeme ochranu,\" ozvalo se ve sluchátku.\nDůvod? \"Nebudu trénovat hada, ale uříznu mu hlavu. Rozdrtím ho, nakrmím s ním studenty, učitele a všechna děvčata,\" narážel na Aloise Nečase ve zhruba desítce e-mailů zasílaných jedné zaměstnankyni Veterinární a farmaceutické univerzity izraelský student. Žena nakonec zavolala policii.\nČtrnáct dalších dnů, ve kterých Aloise Nečase na každém kroku doprovázela dvě policejní auta a desítka policistů, je  vyústěním dlouhodobých personálních sporů na prestižní brněnské univerzitě. \nNyní vychází najevo, že někteří studenti tu pod podmínkou anonymity používají termín \"atmosféra strachu\". Nikoliv však ve spojení s vyhrožováním Izraelce. Popisují tak boje svých vlastních pedagogů - docentů či profesorů. \nJde o hodně. Veterinární a farmaceutická univerzita je jediná škola v Česku, která vychovává nové veterináře. A jiné přijatelné působiště mnohdy nemají ani pedagogové.\nDěkan vs. předseda akademického senátu\nNa jedné straně sporů stojí děkan Nečas společně s řadou vyučujících, na straně druhé předseda akademického senátu Leoš Pavlata a za ním část studentů. Izraelský student s vojenským výcvikem, který tu studoval, se je rozhodl za jednu ze znesvářených skupin sám řešit.\n\"Náš teď už bývalý student se léčil na psychiatrii a bral psychofarmaka. Byl to kluk, kterému jsem nikdy nic neudělal. Chodil jsem pak s ochrankou všude, doma i po univerzitě,\" vysvětlil MF DNES sám Nečas. Izraelec studoval za miliony korun na VFU pět let a měl před státnicemi. Za výhrůžky byl vyloučen. \n\"Věřte mi, že jsem neměl v úmyslu porušit zákon. Chtěl jsem odejít do politiky a stát se ministrem zahraničí ve Státě Izrael. Není možné, aby se student, který platí tolik peněz, dostal do politických šarvátek mezi fakultami,\" vypověděl student na konci března na policii, když ho dopadla.\nZačalo to sporem o plagiátorství před volbami\n\"Děkan sdělil, že je osobně velmi pohoršen, kam až některé uměle vyvolané aktivity, smyšlenky a lži mohou zajít, a takovéto aktivity odsuzuje,\" píše se v oficiálním zápise z březnového zasedání přednostů Fakulty veterinárního lékařství. Příčinu události ve sporech dvou skupin na univerzitě vidí i sami akademici. A ukazují na Pavlatu.\nPočátky rozbrojů na Fakultě veterinárního lékařství se datují až do podzimu roku 2009. Právě tehdy jeden ze zaměstnanců fakulty Josef Illek obvinil tehdejšího děkana Pavlatu, že opsal část jeho skript pro článek do časopisu Veterinář. A do záležitosti se vložil jeho kolega Jiří Smola. Začal za potrestání Pavlaty bojovat. \n\"Máme znalecké posudky, které dokazují, že tehdejší děkan Pavlata, ale jako spoluautoři i proděkanka a šéf kliniky opsali práci Josefa Illka. My jsme byli jejich podřízení,\" vysvětluje dnes Smola.\nPlagiátorská kauza se objevila v době, kdy vypukla aféra plzeňských práv, a tak upoutala velkou pozornost. Pavlata však akademickým senátem odvolán nebyl. \n\"Je to naprosto uměle vytvořená kauza. Dodnes to nechápu. Pokud bych tam mermomocí měl hledat problém, tak maximálně šlo o formát citace. Pod textem bylo vše korektně citované. Rozpoutání celé věci bylo velmi dobře připravené,\" tvrdí Pavlata. \nNa obzoru jsou nové akademické volby\nInformace se vynořily před děkanskými volbami. Ty Pavlata prohrál. Děkanem se stal právě Alois Nečas. A novým přednostou jím sloučených klinik určil Smolu. Pozici vedoucího laboratoře pro velká zvířata obsadil jeho kolega Illek.\nPavlata se však k překvapení všech v anonymních volbách v listopadu 2011 stal předsedou akademického senátu - orgánu, který má v akademickém světě zásadní pravomoc. \nVe hře jsou přitom další volby - tentokrát rovnou rektorské. \"Předsednictvo senátu a jeho předseda se z neznámých a pravděpodobně účelových důvodů snaží zorganizovat volby nového rektora devět měsíců před ukončením funkčního období stávajícího vedení univerzity,\" píše se v otevřeném dopise nedávno rozeslaném studentům a zaměstnancům Fakulty veterinárního lékařství. \nPodepsáno je krom Nečase i šestnáct profesorů. Obava akademiků je jasná. Volilo by se ještě za působení senátu v současném složení. A to je Pavlatovi mnohem více nakloněné. O tom, kdy volba proběhne, rozhodne senát v úterý.\n\"Pro mě je nepřijatelné, že předseda senátu si to vypisuje, jak potřebuje, a dělá si to na míru sobě,\" zdůrazňuje Nečas. \"Když se senát rozhodne, že vyhlásí volby na 29. října, tak to tak bude. Dali jsme však pokyn k tomu začít proces volby už nyní, a to na žádost ministerstva, které chce znát vítěze co nejdříve,\" hájí se však Pavlata.\nMinisterstvo nevidí nic nestandardního\nJaroslav Hanák na \"veterinu\" přišel v roce 1963 ještě jako student. Dnes je tu profesorem. Za padesát let podobné rozpory nezažil. \"Pro mě je to absolutně nepřijatelné. Takové podpásovky se tu nikdy neodehrávaly. Je mi to k smrti protivné. Situace je vnitřně skoro neřešitelná,\" uvedl Hanák.\nOd vyšší instance však zásah dle všeho očekávat nelze. \"Aktuálně nemáme signály, že by se na univerzitě dělo něco nestandardního. Vysoká škola má vnitřní mechanismy, které by případné spory měly vyřešit,\" uvedl mluvčí ministerstva školství Marek Zeman.\nPavlatovi, který má v kanceláři vystavené diplomy pro nejoblíbenějšího vyučujícího, v srpnu končí pracovní smlouva. Na jeho podporu anonymní skupina studentů chystá pochod. \n\"Sežeňte si masky, které vám zakryjí obličej nebo celou hlavu, ať nikdo nemá pocit, že by mohl být za svůj vyjádřený názor stíhán,\" píše se v hromadném e-mailu, který na pochod 5. června zve.", "headline": "Děkan brněnské univerzity chodil kvůli sporům s policejní ochrankou", "keywords": ["Izrael", "Pracovní smlouva", "Jaroslav Hanák", "Ministerstvo školství", "mládeže a tělovýchovy", "Senát Parlamentu České republiky", "fakulta", "Marek Zeman", "Sázka a hra"], "publication_date": "2013-05-28 09:15:00"}