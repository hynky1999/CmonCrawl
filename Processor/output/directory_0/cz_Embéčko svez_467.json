{"author": "Kristýna Kašpárková", "brief": "Ještě předtím, než embéčko Martina Betka a Michala Vicara vyrazí na odvážnou cestu kolem světa, povozí příštího krále majálesu v Brně. Ve 13:00 zahájí na začátku Roosweltovy ulice u Moravského náměstí \"jízdu králů\". Do Škody 1000 MB totiž nastoupí kandidáti na krále.", "category": "brno", "comments_num": "3", "content": "Osádka vozu se na cestu kolem světa vydá v srpnu. Pojede přes Polsko – Litvu – Lotyšsko – Rusko – Kazachstán – Čínu – Laos – Thajsko – Malajsii – Indonésii – Austrálii – Ekvádor – Kolumbii – Venezuelu – Guyanu – Surinam – Portugalsko – Španělsko – Francii – Německo. Z cest by se embéčko mělo vrátit na konci ledna 2009.\nBrněnský festival se dnes koná na Velodromu. Láká na koncerty nejoblíbenějších českých skupin, ale též na sportovní klání mezi univerzitami či možnost hovořit s ministrem školství Ondřejem Liškou.\n\n\n\n\n\n. Program spanilé jízdy\n\n12:30-12:45 – procházka kandidátů městem - z náměstí Svobody na Moravské náměstí\n12:45-13:15 – slavnostní audience v Roosweltově ulici\n13:15-14:00 – jízda králů Brnem\n\n\n\n\n\n\n\"Hudebnímu programu vévodí kapely Tata Bojs, Support Lesbiens, Skyline, David Koller nebo The Prostitutes,\" prozradila jména hlavních tahounů mluvčí majálesu Alžběta Pavlínová.\nStudenti vyberou ze tří kandidátů\nBrněnští studenti mají před sebou těžkou volbu: chtějí na univerzitě víc ženských, nebo raději \"klimošku do skúlů\"? I takové sliby se totiž objevují v programových prohlášeních tří kandidátů na letošního krále majálesu. K tradiční volbě se pořadatelé akce vrátili po dvou letech bezvládí.\nRozhodne se při hlasování přítomné studentstvo pro kandidáta Masarykovy univerzity Petra Pospíchala s přezdívkou Hyperaktiv, jenž ve svém projevu láká na touhu oživovat studentský život a motto \"Zasaď strom, postav dům, zploď syna a udělej studentskou akci\"?\n\n\n\n\n\n. KULTURA A ZÁBAVA NA 7. a 8. KVĚTNA ZDE\n\n\n\n\n\nČi pro Maya-Ghi z Vysokého učení technického, jenž volá \"Dodejte na VUT ženský\"? Tento adept chce též bojovat proti zdražení jídel v menzách a v recesistické části svého programu by rád prosadil novinky do směrnic vysokých škol.\n\"Galon piva ke každé zkoušce a povinnou družbu technických (chlapeckých) a humanitních (dívčích) škol,\" přál by si Maya-Ghi, vlastním jménem Petr Kartous.\nAle možná bude všechno úplně jinak a na trůn dosedne středoškolák. Je tu totiž i Jan Fučík, kandidát z gymnázia Terezy Novákové. Pod pseudonymem Džaeny a s mottem \"Chorošně zadrinkat, zaláfat se a hlavně ať nebolí gulliver\" má Fučík bezkonkurenčně nejnesrozumitelnější program.\nChtěl by třeba \"vytolčokovat ouldany z vedení skúlů, na chodby o brejkách pouštět elpíčka či klimošku do skúlů. A samozřejmě automaticky dej off po každym majálesu.\"\nNová krev i rap\nNa brněnském Velodromu, kde bude postavena hlavní scéna akce, se odpoledne představí i Michal Motyčka aka Niceland. Mladý hudebník, který se svou hudbou hlásí k odkazu rockových es, jako jsou Radiohead či Placebo, je letošním vítězem soutěže talentů Coca Cola Popstar.\n\"Příznivcům rapu pak zahraje člen Penerů strýčka Homeboye Vladimir 518,\" dodala mluvčí.\nDruhou hudební scénu Mmajálesu nabízí přilehlý klub Favál. Program zde startuje v 17:30 vystoupením kapely Love Gangsters, fanoušky alternativy potěší například Insania.\n\"Přichystali jsme též meziuniverzitní soutěže a další program, jehož cílem je udržet majáles majálesem,\" připomněla Pavlínová. Po dvou letech \"bezvládí\" tak budou studenti v Brně opět volit svého krále majáles. Toho bude korunovat ministr Liška, s nímž budou moci návštěvníci debatovat i při nonšalantně nazvaném pořadu Pivko s ministrem.", "headline": "Embéčko sveze krále majálesu a pak vyrazí do světa", "keywords": ["Čína", "Francie", "Venezuela", "Indonésie", "Španělsko", "Kazachstán", "Litva", "Lotyšsko", "Portugalsko", "Malajsie", "Německo", "Polsko", "Rusko", "Thajsko", "Austrálie", "Ondřej Liška", "Kandidátky", "Support Lesbiens", "David Koller", "The Prostitutes", "Radiohead", "Vysoké učení technické - VUT", "Masarykova univerzita", "Majáles", "Pivo", "Pseudonym"], "publication_date": "2008-05-07 06:59:00"}