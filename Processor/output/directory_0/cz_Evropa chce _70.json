{"author": "František Dvořák", "brief": "Výrobu kamionů se zaoblenými kabinami a s aerodynamickými nástavci doporučila Evropská komise, podle níž by nový nákladní vůz mohl díky nižší spotřebě za rok ušetřit až 130 tisíc korun. Stejně tak by zavedení nových pravidel mělo každý rok zachránit životy několika set chodců a cyklistů, kteří by jinak zahynuli při nehodách po střetech s nákladními vozy.", "category": "auto", "comments_num": "110", "content": "Podle nových pravidel by průměrný kamion, který ujede po Evropě kolem 100 000 kilometrů za rok, ušetřil na palivu sedm až deset procent, což by znamenalo úsporu 5000 eur (asi 130 tisíc Kč). Stejně tak by vypustil do atmosféry ročně o 7,8 tuny kysličníku uhličitého méně.\n\"Krychle má vůbec nejhorší aerodynamické vlastnosti, a proto musíme dát nákladním automobilům na našich silnicích lepší tvar,\" vysvětluje eurokomisař pro dopravu Siim Kallas při představování nových návrhů. O aerodynamice čtěte více zde.\nNynější krabicový tvar kabiny kamionů podle navrhovatelů omezuje výhled řidiče do stran, stejně tak je při nárazu nebezpečnější pro chodce a cyklisty. Zaoblenější tvar kabiny zvětší podle Komise zorné pole a při srážce při nízké rychlosti - obvykle ve městě - by měli mít chodci a cyklisté větší šanci. Komise tvrdí, že by nové kabiny mohly každý rok zachránit v EU životy 300 až 500 cyklistů a chodců.\nJedním z navrhovaných opatření jsou také snímatelné aerodynamické nástavce na zádi, které snižují spotřebu. Cena těchto nástavců, které se již používají v USA, je dva až tři tisíce eur.\nEvropská komise odhaduje, že z asi 6,5 milionů nákladních vozů by se nové předpisy týkaly asi milionu. Návrhy komise musí schválit členské státy a Evropský parlament. Celý proces obvykle trvá asi rok a půl. Komise předpokládá, že by aerodynamičtější kamiony mohly jezdit na evropských silnicích mezi lety 2018 a 2020.\nKomise také navrhla, aby kamiony mohly být delší než nynějších 18,75 metru. Případné prodloužení kamionů by bylo ale na členských zemích, které se budou moci rozhodnout podle svých podmínek.", "headline": "Evropa chce kulatější kamiony, jsou úspornější než dnešní „krabice“", "keywords": ["Spojené státy americké", "Evropská unie", "Evropský parlament", "Evropská komise", "Havárie kamionů", "kamion", "kabina", "nákladní vůz", "Siim Kallas"], "publication_date": "2013-04-15 15:49:00"}