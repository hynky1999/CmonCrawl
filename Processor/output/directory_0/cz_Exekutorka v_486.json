{"author": "Robin Krutil", "brief": "Obvinění ze zpronevěry a zneužití pravomoci úřední osoby čelí exekutorka, jejíž případ vyšetřují jihomoravští kriminalisté. \nŽena podle nich vymohla od dlužníků 37 milionů korun, ale víc než polovina z této částky se k věřitelům nikdy nedostala.", "category": "brno", "comments_num": "15", "content": "Exekutorka působila na severní Moravě, kvůli možné podjatosti se však případem zabývala jihomoravská hospodářská kriminálka.\nVyšetřování bylo podle policistů mimořádně náročné, spisový materiál obsahující 211 skutků má hmotnost asi sedmdesát kilogramů.\n„Kriminalistům se podařilo zajistit a zprovoznit exekutorský program z počítače obviněné, ze kterého pořídili i dostatek důkazů. Z nich vyplývá, že během let vymohla na exekucích téměř 37 milionů korun, 22 milionů ovšem k věřitelům vůbec nedoputovalo,“ sdělil policejní mluvčí Pavel Šváb.\nObviněná peníze několik let pravidelně vybírala z bankomatu. Kde přesně miliony skončily, policisté stále zjišťují. Část zpronevěřených financí se jim podařilo zajistit.\nExekutorka, která svou práci musela opustit, se pokusila svést vinu na své zaměstnance. „Ovšem dispoziční právo k účtu měla jako jediná,“ poznamenal Šváb. Ženě hrozí až deset let vězení.", "headline": "Exekutorka vymohla 37 milionů korun, většinu peněz ale zpronevěřila", "keywords": ["Jihomoravský kraj", "Exekutor", "Zpronevěra", "Pavel Šváb", "zneužití pravomoci", "úřední osoba", "kriminalita", "Brno-město"], "publication_date": "2019-02-08 14:07:00"}