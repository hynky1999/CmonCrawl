{"author": "František Dvořák", "brief": "Předejděte potížím při cestě na dovolenou. Kromě pojistky, navigace a šnorchlu také nezapomínejte na plechového služebníka, který k vás k moři poveze. Pokud už auto není nejmladší, nechte ho prohlédnout v servisu.", "category": "auto", "comments_num": "12", "content": "Technická příprava auta před dovolenou, kterou zvládneme sami, se už smrskla jen na pár základních úkonů: pneumatiky by měly kvůli zatížení auta dostat tolik vzduchu, kolik výrobce auta doporučuje pro maximální huštění. Správně nahuštěná pneumatika snižuje spotřebu a má vliv na jízdní vlastnosti. Zkontrolujte i hloubku dezénu, která musí být téměř ve všech státech Evropské unie stejně jako u nás 1,6 milimetru. Nezapomeňte na rezervu.\nDoplňte kapalinu do ostřikovačů, vyměnit popraskané žárovky, zkontrolovat hladinu a termín výměny oleje zvládnete sami. Také na stěračích byste neměli šetřit. \nZbytek už nechte na servisu. Zaměřit by se v něm měli na prohlédnutí chladicí soustavy, brzd, akumulátoru a kontrolu dobíjení. Hlavně letní vedra dávají akumulátoru pořádně zabrat.\nModerní auta jezdí na pravidelné servisní prohlídky nejméně jednou ročně, cesta na dovolenou tak není nutně signálem k návštěvě servisu. \nAuto, které je v celoroční permanenci, by mimořádná porce letních dovolenkových kilometrů neměla zaskočit. Takové auto má pravděpodobně pravidelný servis. Horší je to s kočáry svátečních řidičů. Je to o to zrádnější, že mají pocit, že auto, které odpočívá většinu času v garáži nebo zaparkované před domem, je v dobré kondici právě proto, že nejezdí. Je to ale spíš naopak. Auto, které zahálí, má mnohdy víc neduhů než štrekující služební mohykán. \nServisy obecně nenabízejí speciální služby prohlídky vozu před dovolenou, ale dohodnout se na preventivní kontrole za symbolický poplatek většinou není problém. Čas potřebný k prohlídce zabere okolo jedné hodiny.\nNejvětší pozornost věnujte brzdám. Vyměnit brzdovou kapalinu si nechte klidně preventivně. Spolehlivé brzdy, které nevadnou, budete potřebovat nejenom v alpských průsmycích, ale také když za sebou potáhnete těžký vlek s lodí nebo karavan. Jak kapalina stárne, tak mizí její původní parametry, a tím pádem se zhoršuje funkce brzd. \"Brzdová kapalina je hydroskopická, její přirozenou vlastností je jímání vody ze vzduchu. To je problém, protože v kapalině obsažená voda se po zahřátí mění v páru, která v systému udělá vzduchové bubliny. A vzduch je na rozdíl od kapaliny stlačitelný, takže při intenzivním brzdění se začne propadat brzdový pedál a je zle,\" vysvětluje Karel Starý ze Škody Auto. \n\"Pokud jedete s přívěsem, vyzkoušejte včas bezchybné elektrické propojení s vozidlem. Kontakty při méně častém použití oxidují. Rovněž brzdy jsou podstatně více namáhány a kontrola varného bodu brzdové kapaliny by měla být samozřejmostí,\" dodává Milan Ernest, správce sítě autoservisů Bosch Car Service.\nPokud už má auto něco za sebou, zainvestujte. Třeba hlučnější výfuk se před delší cestou na dovolenou vyměnit vyplatí. Dá se pak předejít časové ztrátě, kterou může znamenat hledání servisu v zahraničí, když výfuk upadne. Ve většině evropských zemí pak práce techniků přijde dráž než v tuzemských opravnách. \nPři jízdách po Evropě se řidič může spolehnout na širokou servisní síť všech v Česku prodávaných značek. Většina automobilek dokonce k novému vozu přikládá mezinárodní seznam opraven včetně kontaktních telefonů.\nZauvažovat můžete o pojištění mobility vozu. Zejména v zahraničí se v případě poruchy vozu asistenční služba postará o vůz i posádku.", "headline": "Expedice na letní dovolenou startují. Připravte na ně i auto", "keywords": ["Dovolená", "Evropská unie", "Poradna: Autoservis", "karavan", "Karel Starý", "Servis", "brzda", "kapalina"], "publication_date": "2013-06-25 12:00:00"}