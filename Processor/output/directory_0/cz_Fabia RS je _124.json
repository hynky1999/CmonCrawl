{"author": "František Dvořák", "brief": "Stoosmdesátikoňová Škoda Fabia se začíná prodávat. Hatchback i combi s motorem 1,4 TSI 132 kW a sedmistupňovou automatickou převodovkou DSG už je možné objednat.", "category": "auto", "comments_num": "1108", "content": "K českým obchodníkům přichází nejostřejší fabie, která se představila na ženevském autosalonu. Nová Fabia RS stojí 499 900 Kč, kombi o 15 tisíc víc.\nMotor 1,4 TSI s výkonem 180 koní a točivým momentem 250 Nm je vybavený přímým vstřikováním paliva a dvojitým přeplňováním, kompresorem a turbodmychadlem. Výrobce udává kombinovanou spotřebu 6,2 l na 100 km. Maximální rychlost Fabie RS je 224 km/h, kombi je o dva kilometry rychlejší.\n\"Fabia RS obsahuje unikátní výbavu dostupnou jen pro tento model,\" říká Evžen Krauskopf, mluvčí automobilky. Je v ní třeba tříramenný kožený sportovní volant v multifunkční verzi s ovládacími páčkami řazení sedmistupňové automatické převodovky DSG a s ovládáním pro rádio, výškově nastavitelná sportovní sedadla, elektrické ovládání všech oken, klimatizace CLIMATRONIC s elektronickou regulací, nebo přední denní a poziční LED světla.\nRS se pozná podle 17palcových originálních kol z lehké slitiny. Rychlá fabia dostane také novou funkci XDS, která při průjezdu zatáčkou elektronicky přibrzdí přední vnitřní kolo, což zvýší točivý moment na vnějším předním kole.\n\"Obchodníci v ČR již obdrželi prodejní programy, což znamená, že mohou začít přijímat objednávky. První vozy by se tak mohly objevit u zákazníků začátkem června,\" řekl iDNES.cz Evžen Krauskopf. \"Model se vyrábí v hlavním závodě Škoda Auto v Mladé Boleslavi.\"", "headline": "Fabia RS je v prodeji. Jede 224 km/h, stojí půl milionu", "keywords": ["Škoda Auto", "Škoda Fabia", "Škoda Auto", "Poradna: Závody", "klimatizace"], "publication_date": "2010-04-26 14:00:00"}