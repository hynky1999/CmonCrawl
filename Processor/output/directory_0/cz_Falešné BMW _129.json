{"author": "František Dvořák", "brief": "Falešné tenisky Puma za tři stovky a před domem čínská kopie BMW X5 za 700 tisíc. Luxus jen naoko už se valí do Evropy. Zavedené automobilky investující miliardy do vývoje nových modelů se snaží příliv kopií svých aut zastavit, jak se zdá neúspěšně. Čínská auta míří do Česka, podle informací iDNES.cz s Číňany jedná Antonín Charouz.", "category": "auto", "comments_num": "235", "content": "Známý podnikatel a bývalý automobilový závodník Antonín Charouz se v úterý ukázal na frankfurtském výstavišti. Kromě novinek zavedených výrobců zde pravděpodobně jednal se zástupci čínské automobilky, jejíž modely možná doveze do Česka.\nJeště před zahájením autosalonu se mluvilo o autech z Číny hlasitěji než obvykle. BMW a především Mercedes se snažily zabránit tomu, aby čínský výrobce Shuanghuan přivezl do Frankfurtu své kopie miniaut Smart a terénního BMW X5 předchozí generace. VÍCE ČTĚTE ZDE\nNakonec výhrůžky soudy zafungovaly jen z poloviny. Kopie Smartu na stánku China Automobile ve Frankfurtu není, kopie Toyoty RAV4 a model výrazně inspirovaný X5 mnichovské automobilky ano.\n\"Čínská strana je velmi aktivní a je o dva kroky dál, než bychom chtěli. Prozatím nejsme rozhodnuti, jestli budeme spolupracovat právě s touto automobilkou. Budeme to vědět během 14 dnů,\" řekl pro iDNES.cz zástupce společnosti Charouz Motors Andrej Barčák.\nNa stánku dokonce mají česky psané katalogy dvou nejkřiklavějších příkladů kopírování, kde je jako dovozce uveden právě Charouz Motors. Barčák ovšem zdůrazňuje, že jednání ještě nejsou u konce. \nZ českých materiálů se dozvíme i plánované ceny pro náš trh, které jsou o třetinu až polovinu nižší než za originály.\n\n\nModel CEO s 2,4litrovým benzinovým čtyřválcem (licence Mitsubishi) je velké SUV, které jako by z oka vypadlo BMW X5. Luxus čínské tržnice už má i českou cenu - 739 tisíc. Pravé nové BMW X5 stojí milion a půl. 4,7 metru dlouhé auto je možné pořídit s přestavbou na plynový pohon LPG (příplatek 79 tisíc), čtyřstupňový automat je za 64 tisíc, navigace má být o deset tisíc levnější. Falešné X5 dostane čtyři barvy lakování, airbag řidiče a spolujezdce, ABS, automatickou klimatizaci.\nV případě modelu UFO už se čínští kopírovači ani neobtěžovali něco měnit. Na pohled ho od předchozí generace Toyoty RAV4 odlišují jen čínské znaky na čumáku a dveřích kufru. Takové auto bude k mání levněji než kombík Škody Octavie - 449 tisíc korun (nejlevnější originální nová generace Rav4 stojí 700 tisíc). Na výběr bude ze dvou benzinových motorů z produkce Mitsubishi. Čtyřválce 1,6 a dva litry bude také možné dovybavit automatem a pohonem na plyn. I v případě Ua se bude třeba spokojit s dvěma airbagy a ABS.\n\n\nKatalogy mluví o \"nejlepším zpracování\" a kvalitě, i necvičené oko ale vidí bídnou úroveň zpracování, nekvalitní plasty a odbyté lakování. \nDveře nejdou pořádně zavřít, díly karoserie nelícují a hrany na karoserii nenavazují. \nKrkolomná věta v jednom z katalogů:\"Kdo již jednou nastoupil, uvažuje, zda vystoupení ještě přichází v úvahu\" dostává po osobním setkání v případě čínských aut, která se možná zanedlouho objeví na českých silnicích, zcela nový význam.", "headline": "Falešné BMW X5 za 700 tisíc bude v Česku asi prodávat Charouz", "keywords": ["BMW", "Mercedes-Benz", "Mitsubishi", "Škoda Auto", "Toyota", "Smart", "Bmw X5", "Škoda Octavia", "Čína", "Španělsko", "Portugalsko", "Mercedes", "UFO", "Antonín Charouz", "BMW (automobilka)", "klimatizace", "Independent", "luxus", "Andrej Barčák", "frankfurt07", "autosalon Frankfurt"], "publication_date": "2007-09-12 14:19:00"}