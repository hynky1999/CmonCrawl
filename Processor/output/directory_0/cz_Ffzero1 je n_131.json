{"author": "Luděk Vokáč", "brief": "Největší hvězdou tradičního veletrhu spotřební elektroniky CES v Las Vegas nebyl žádný počítač, mobilní telefon nebo televizor. Ale koncept elektromobilu nové značky Faraday Future. Bláznivé auto Ffzero1, které jakoby se zhmotnilo z klukovských plakátů, dělá přesně to, co má. Přitahuje pozornost k ambiciózní firmě.", "category": "auto", "comments_num": "24", "content": "Na stánku Faraday Future nebylo téměř k hnutí, natož aby tu byl klid na fotografování. Futuristický koncept elektromobilu Ffzero1 byl doslova v obležení obdivovatelů, ze zájmu nadšení představitelé firmy nestíhali zvědavce odhánět z nebezpečné blízkosti auta. Dívat se ano, sahat nikoli. Karbonový koncept je prostě velká vzácnost.\nPremiéra na domácí půdě\nFirma Faraday Future si Las Vegas jako místo premiéry svého prvního konceptu nevybrala náhodou. Jen nedlouho před začátkem veletrhu CES, 10. prosince 2015, firma oznámila, že právě na severu Las Vegas postaví svou továrnu za miliardu dolarů, ve které bude vyrábět své sériové elektromobily. A tak ačkoli Faraday Future oficiálně sídlí v kalifornském městečku Gardena, právě nevadské město hříchu by mělo být jejím skutečným domovem. V továrně by po jejím kompletním dokončení mělo pracovat až 4 500 lidí. \nZískat si pozornost na v podstatě domácím veletrhu tak bylo pro Faraday Future logické. Pravda, i o týden později na autosalonu v Detroitu by byla premiéra modelu k nepřehlédnutí, ale prostředí v Las Vegas dávalo Faraday Future určitou exkluzivitu, nikdo si tu nevysloužil víc pozornosti, dokonce ani Volkswagen se svým konceptem Budd-e.\nCvičení na nové platformě\nFaraday Future Fzero1 přitom nebyl jen samotný způsob k přitažení pozornosti. Jde zároveň o technické cvičení na platformě, kterou Faraday Future vyvíjí pro svá sériová auta. Ta sice rozhodně nebudou mít takto futuristickou podobu, ale zástupci společnosti říkají, že současný koncept vyjadřuje hodnoty firmy, jen ve všem výrazně zesílené.\nNová platforma nese trochu prozaický název Variable Platform Architecture (VPA) a vyznačuje se především tím, že baterie v ní lze uspořádávat do libovolně velkých celků, které vytvoří podlahovou platformu vozu. Platforma je jednou z prvních věcí, kterou u Faraday Future vyvíjí. První sériové auto by mělo vyjet k zákazníkům v roce 2017 a mělo by jít o prémiový vůz. Zda to bude sportovní auto, luxusní sedan, nebo něco jiného, to zatím firma neprozradila.\nAuto jako ze snu\nSamotný koncept Faraday Future Ffzero1 je opravdu neobyčejný elektromobil. Jeho čtyři elektromotory jsou umístěny u osy auta, nikoli v nábojích kol, jak bývá u různých konceptů časté. Nejspíš i proto, že s výkonem 250 koní na každý motor nejsou pohonné jednotky zrovna nejmenší. Celkem má mít Ffzero1 přes 1000 koní, zrychlení na stovku by tak mělo trvat méně než tři sekundy a maximální rychlost leží za hranicí 320 kilometrů za hodinu.\nJeště dramatičtěji než výkony však vypadá vůz samotný. Koncept v podstatě přiznává, že není silničním autem, ale závodním náčiním na okruh. V bíle vyvedeném kokpitu, který kontrastuje s převážně tmavou karbonovou karoserií (částečně s lakováním, částečně bez) je pouze jedno sedadlo pro pilota. Podle Faraday Future se jeho pozice inspirovala výzkumem NASA „zero gravity“. Má tak poskytovat maximální pohodlí v nejméně náročné pozici pro pilota.\nUvnitř kokpitu zaujme futuristický volant, do jehož středu se vkládá smartphone, pomocí kterého lze ovládat funkce vozu, a to i na dálku. Na odiv jsou tu dávány pedály a vlastně v prostoru relativně volně plující volant, což jsou samozřejmě stavitelné prvky, sedadlo je napevno. Celé auto je doslova postaveno kolem řidiče. Jezdec by měl mít navíc při řízení vozu helmu, která má průhledový (head-up) displej a bude jej navádět při řízení.\nFfzero1 má v očích svých tvůrců autonomní schopnosti. Vůz má například umět projet několik okruhů sám bez řidiče jen tak „na zahřátí“ a pak mu za volantem třeba radit, jak projet danou zatáčku ještě rychleji. Koncept tak ukazuje, že právě na oblast autonomního řízení a propojení auta s digitálním prostředím mají vozy značky stavět, byť je samozřejmě otázkou, nakolik to bude hrát roli u prvních modelů.\nČínský kapitál proti Tesle\nFirma Faraday Future dále tvrdí, že chce změnit zavedené pořádky v automobilovém průmyslu. Auta se podle ní vyvíjí velmi pomalu a pomalu reagují na aktuální trendy ve světě moderní techniky. Něčím podobným se v začátcích chlubila i Tesla miliardáře Elona Muska. Zástupci Faraday Future jsou si vědomi, že budou s touto kalifornskou automobilkou srovnáváni, ale tvrdí, že nebudou přímou konkurencí pro Teslu. Už jenom proto, že na trhu s exkluzivními elektrickými auty je podle nich zatím prostoru docela dost. Faraday Future chce svá auta vyvíjet rychleji než Tesla.\nBude zajímavé pozorovat, jaký obchodní model tak Faraday Future zvolí. Slova o rychlém vývoji aut nejspíš znamenají, že její sériové modely by měly být neustále postupně vylepšovány. Velkou část z těchto vylepšení bude určitě představovat software, který mohou zákazníci dostat ve formě aktualizace, ale je možné, že Faraday Future bude cílit i na rychlejší „hardwarové“ updaty. Sama firma přitom hovoří o zkoumání nových obchodních modelů a způsobů vlastnictví a provozování automobilu.\nZ úst zástupců zatím malé a začínající společnosti jde o odvážná tvrzení, která u mnohých mohou vyvolávat pochyby. Ale se silným čínským kapitálem, který za touto firmou stojí, je možné ledacos.", "headline": "Ffzero1 je nejšílenější auto světa, na elektřinu pojede 320 km/h", "keywords": ["Volkswagen", "Elektřina", "Elon Musk", "Consumer Electronic Show (CES)", "Elektromobil", "Národní úřad pro letectví a kosmonautiku (NASA)", "Volkswagen (automobilka)", "Poradna: Zkoumání", "Poradna: Daně", "software", "veletrh", "počítač", "koncept", "IOS", "Las Vegas", "Detroit", "Kapitál", "Gardena", "Android", "CES Las Vegas 2016"], "publication_date": "2016-01-20 12:17:00"}