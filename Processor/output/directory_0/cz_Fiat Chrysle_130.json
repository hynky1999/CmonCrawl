{"author": "František Dvořák", "brief": "Italsko-americká automobilka Fiat Chrysler Automobiles se dohodla, že prodá divizi pro výrobu součástek Magneti Marelli za 6,2 miliardy eur (zhruba 160 miliard Kč) japonské společnosti Calsonic Kansei.", "category": "auto", "comments_num": "2", "content": "Magneti Marelli vlastní jihlavskou společnost Automotive Lighting, která na Vysočině vyrábí světlomety pro přední světové automobilky a zaměstnává kolem 2500 lidí.\nSpojením firem Magneti Marelli a Calsonic Kansei vznikne podnik s ročními tržbami přes 15 miliard eur (přes 387 miliard Kč), který bude patřit mezi deset největších nezávislých dodavatelů automobilových součástek na světě. Dokončení transakce, kterou ještě musejí schválit regulátoři, se očekává v první polovině příštího roku. \nProdej divize Magneti Marelli je podle agentury Reuters prvním velkým rozhodnutím nového šéfa automobilky Fiat Chrysler  (FCA) Mikea Manleyho, který v červenci nahradil dlouholetého generálního ředitele Sergia Marchionneho. Ten se potýkal se zdravotními problémy a krátce po odchodu z čela automobilky zemřel.  Více čtěte zde \nAutomotive Lighting Jihlava byla založena v roce 1997, původně pod německým výrobcem automobilových součástek Bosch. V roce 1999 do firmy vstoupila společnost Magneti Marelli, která je od roku 2003 výhradním vlastníkem jihlavského závodu.\nFiat chtěl Magneti Marelli prodat již před lety, ale o společnost byl malý zájem. Firma proslulá i v odvětví automobilového sportu byla založena v roce 1919. V současnosti má 85 továren a 15 vývojových center ve dvou desítkách zemí a zaměstnává zhruba 43 000 lidí.\nPři zkoumání řady variant s cílem umožnit Magneti Marelli plné využití potenciálu v další fázi vývoje se spojení s Calsonic Kansei ukázalo ideální příležitostí ke zrychlení budoucího růstu Magneti Marelli,“ uvedl Manley. „Sloučený podnik bude dál patřit mezi nejdůležitější obchodní partnery FCA,“ dodal.", "headline": "Fiat Chrysler prodá divizi Magneti Marelli, která působí i v Česku", "keywords": ["Fiat", "Chrysler", "Reuters", "automobilka", "divize", "Sergio Marchionne", "Fiat Chrysler Automobiles (FCA)", "Automotive Lighting", "Státní přírodní rezervace", "Jihlava"], "publication_date": "2018-10-22 16:10:00"}