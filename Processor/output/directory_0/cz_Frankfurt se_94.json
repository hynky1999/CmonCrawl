{"author": "František Dvořák", "brief": "Byla to jedna ze stálic, bod, o který se mohli značky a autofanoušci opřít a orientovat se v kalendáři: slavný frankfurtský autosalon IAA se konal každý lichý podzim. Po loňském fiasku je s ním amen.", "category": "auto", "comments_num": "271", "content": "Ročník 2021 se bude konat jinde. Vypršela smlouva mezi městem a německou Asociací automobilového průmyslu „Verband der Automobilindustrie“ (VDA), která se po sedmdesáti letech (ve Frankfurtu se autosalon poprvé konal v roce 1951) rozhodla najít jiné město. Nově tak bylo vypsáno výběrové řízení, do něhož se přihlásilo sedm měst – Berlín, Frankfurt, Hamburg, Hannover, Kolín nad Rýnem, Mnichov a Stuttgart. VDA nyní oznámilo, že „všechny návrhy byly pečlivě vyhodnoceny, všechny byly velmi kreativní a dobře připravené“.\nTato města představitelům asociace představila své nápady, jak uspořádat autosalon, který by přilákal publikum a nenaštval environmentalisty, kteří poslední ročníky ve Frankfurtu doprovázeli svými protesty a křikem.\nLoňský ročník navíc zaznamenal obrovský propad zájmu jak ze strany vystavovatelů, tak návštěvníků. Většina pavilonů zůstala prázdná a na výstaviště dorazilo jen 560 tisíc návštěvníků, o třetinu míň než v roce 2017. V roce 2015 přitom prošlo branami ještě přes 900 tisíc lidí. Komentář o autosalonu ve Frankfurtu 2019 čtěte zde.\nAtmosféra v Německu, jehož „motorem“ je stále ještě autoprůmysl, se totiž mění. Města vyhánějí auta ze svých center, nově se mluví o tom, že už Německo neubrání svou neomezenou rychlost na dálnicích. \nA kapitáni německých automobilek začali společně s kancléřkou Angelou Merkelovou nejen fantazírovat, ale naplno protlačovat elektromobilitu. Nejnověji se šéf koncernu VW Herbert Diess vyjádřil pro urychlené zavedení daně z CO2.\nNový autosalon „Internationale Automobil-Ausstellung“ (IAA) se tedy bude muset změnit, bude o „udržitelné mobilitě“, trendech v oblasti sdílení aut, multimedální přepravě a podobně. Představenstvo VDA se nakonec rozhodlo, že další jednání budou pokračovat už pouze s městy Berlín, Hamburk a Mnichov. V následujících týdnech se mezi nimi má rozhodnout.\nV podobně svízelné situaci je také pařížský autosalon. Už před uplynulým ročníkem v roce 2018 si znalci oboru nebyli jisti, zda se vůbec bude konat. Nakonec se ve výrazně redukované podobě uskutečnil jako jakýsi salon mobility, kde se kromě aut prezentovaly také motorkářské firmy a právě různé další přidružené služby. Letošní autosalon zatím organizátoři neodvolali, ale podle dostupných informací bude ještě menší. Odhlásila se většina německých značek, účast zrušilo BMW a Volkswagen, které možná budou suplovat lokální zastoupení.\nO něco lepší pozici má autosalon v Ženevě, který se bude konat přesně za měsíc. Ten sice patří k nejdůležitějším světovým automobilovým akcím světa a podle všeho jako jeden z mála přežije, ovšem také on se potýká s poklesem zájmu vystavovatelů. Z letošního 90. ročníku se stejně jako loni odhlásil Ford a nově také Cadillac, Citroën, Jaguar, Land Rover, Lamborghini, Mitsubishi, Nissan, Opel, Peugeot, SsangYong nebo Subaru i Volvo. \nUž i v Ženevě jsou ovšem poslední roky hluchá místa, přitom ještě před pár sezonami byl problém se na výstavní plochy dostat a nově příchozí zájemce zapisovali organizátoři „na čekačku“ a pečlivě je lustrovali. Letos chtějí organizátoři nalákat publikum na závodní dráhu pro elektromobily postavenou přímo ve výstavních halách. \nÚčast na autosalonech je extrémně nákladnou záležitostí, náklady se pro výrobce šplhají ke stovkám milionů korun. Automobilové přehlídky jsou navíc pro ně velmi neefektivním způsobem prezentace a na rozdíl od dávné minulosti už nejsou prodejními výstavami, na které si zájemci o nové auto chodí reálně vybrat nový vůz. Takový formát volí například lednový autosalon v Bruselu a je velmi úspěšný. Ovšem doby, kdy Citroën na autosalonu v Paříži za první dny autosalonu doslova rozprodal převratný model DS, jsou dávno pryč. To bylo v roce 1955 a přelomový „Fantomasův“ bourák okouzlil publikum tak, že si ho hned první den autosalonu objednalo 12 tisíc lidí (749 jen v prvních 45 minutách po odhalení), kteří se kvůli němu vydali na autosalon.\nS autosalony je už dávno amen i v Česku. Poslední důstojný se konal před jedenácti lety v Brně, které se tradici autovýstav snažilo udržet i v dobách globální ekonomické krize. Ještě loni na jaře probíhala podle informací iDNES.cz intenzivní jednání mezi brněnským výstavištěm a Svazem dovozců automobilů (SDA) o obnovení autosalonu. Ovšem jednání ztroskotala na nezájmu některých velkých automobilek. V Česku i okolních zemích relativně fungují menší výstavy založené na účasti dealerů. Organizátorům bratislavského autosalonu se pak daří příznivou cenovou politikou, chytře zvoleným termínem a pozicí lákat také importéry a návštěvníky z okolních zemí.\nTrendem dneška je pro automobilky prezentovat se na vlastní pěst mimo autosalony, případně pronikat na jiné akce. Velkým lákadlem je dnes například veletrh spotřební elektroniky CES v Las Vegas. Automobilovou reportáž z letošního ročníku čtěte zde.", "headline": "Frankfurt se po 70 letech loučí se slavným autosalonem. V Česku je mrtvo", "keywords": ["Opel", "BMW", "Citroën", "Ford", "Nissan", "Peugeot", "Volvo", "Lamborghini", "Německo", "Volkswagen (automobilka)", "autosalon", "Podzim", "Berlín", "Frankfurt nad Mohanem", "Mnichov"], "publication_date": "2020-02-03 00:00:00"}