{"author": "pro iDNES.cz", "brief": "Prodej Opelu Francouzům, kterému předcházelo ukončení prodeje chevroletů o tři roky dříve, neznamená, že by se americký koncern chtěl úplně stáhnout z Evropy. Pozornost teď přesune na lukrativní trh prémiových vozů. Osobitě tvarované cadillacy umí nabídnout výjimečné výkony, v Evropě ovšem paběrkují.", "category": "auto", "comments_num": "67", "content": "Je to paradox: opel je typické auto střední třídy a evropské chevrolety (původně Daewoo) byly jejich lacinější alternativou původem z Koreje.\nPo zveřejnění statistik registrací nových aut v Evropě za rok 2016 se dá říci, že cadillac je vzácnější auto než lamborghini. Americká značka totiž není na starém kontinentu schopna prodat více než desítky aut měsíčně, v součtu pak 761 kusů za celý rok. Italský výrobce drahých supersportů tedy Cadillac s rekordním výsledkem 941 prodaných aut poměrně hravě předběhl.\nPřímo se tedy nabízí myšlenka, že po odprodeji značky Opel francouzské skupině PSA Američané v Evropě zavřou krám a budou se soustředit na prodej aut v jiných částech světa. Ale to se nestane, šéfka General Motors Mary Barra naopak prohlásila, že se modely Camaro, Corvette a portfolio značky Cadillac budou v Evropě prodávat i nadále. V plánu je dokonce nárůst odbytu.\nTo je vpravdě náročný úkol. Celých 85 % evropského trhu prémiových značek pokrývají tři německé značky: Audi, BMW a Mercedes. Každá z nich loni prodala přes 800 tisíc aut, což o tři řády překonává výsledek Cadillacu. Američané navíc v Evropě mají pouhých 45 dealerů, většinu z nich v Německu a ve Švýcarsku. Zároveň si však uvědomují, že především toto je jejich největší slabina. „V následujících letech plánujeme podstatně rozšířit naši dealerskou síť,“ řekl k tomu mluvčí značky Andrew Lipman.\nCílem je do roku 2020 zvýšit roční prodeje v Evropě na 5 000 kusů. Analytici se shodují, že dosažení takové mety je naprosto zásadní. Situace, kdy více aut prodává nejen Lamborghini, ale i další superluxusní značky (Bentley  2 676 ks za rok a Ferrari 3 610 ks), není pro Cadillac lichotivá. V oficiálně zveřejněném prodejním cíli jsou však započítány i sportovní modely Camaro a Corvette, které se sice prodávají ve stejných showroomech, ve skutečnosti však nesou logo Chevroletu. Tato dvojice loni v Evropě přesáhla 1 800 prodaných kusů.\nProti všem úskalím stojí přece jen jeden pozitivní fakt. Dnes již tolik nezáleží na tom, že Cadillac do svých aut nedodává naftové motory a v dalších letech na tom bude záležet ještě méně. Na straně benzinových jednotek je naopak na požadavky rozmazlených Evropanů připraven dobře. Model střední třídy ATS nabízí dvoulitrové turbo i 3.7 V6, a to s pohonem jak zadních, tak všech kol. Sportovní verze má šestiválec přeplňovaný, který lze společně s dvojicí již jmenovaných pohonných jednotek pořídit i do většího sedanu CTS. \nCadillacy s parádním nepřehlédnutelným designem by se tak mohly stát tajným tipem náročných řidičů zaměřených na výkony. Právě takové přestávají modely německé prémiové trojky uspokojovat.\nAbsenci kombíku dokáže u Cadillacu vynahradit SUV pojmenované XT5 a opulentní 5,1metrový off-road Escalade dříve existoval i jako hybrid. Opětovné nasazení takového pohonu proto určitě není nemožné. Vše má navíc podpořit souběžný prodej větších cadillaců společně s camary a corvettami v Rusku.\nŽe to General Motors v Evropě úplně nezabalil a Cadillacu věří, potvrdil také březnový Ženevský autosalon. Cadillac tam měl stánek velikostí srovnatelný s Opelem a vévodil mu uhrančivý koncept pětimetrové limuzíny jménem Escala se čtyřlitrovým osmiválcem pod kapotou.", "headline": "GM v Evropě nekončí, chce prorazit s frajerskými cadillacy", "keywords": ["Opel", "Audi", "BMW", "Daewoo", "Ferrari", "Mercedes-Benz", "Bentley", "Lamborghini", "Chevrolet", "Cadillac", "Německo", "Rusko", "Švýcarsko", "Mercedes", "Poradna: Jiné", "autosalon", "General Motors", "Sport Utility Vehicle (SUV)"], "publication_date": "2017-04-08 00:00:00"}