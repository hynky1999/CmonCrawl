{"author": "František Dvořák", "brief": "Navrhl design dvou stovek aut, po silnicích světa jezdilo a doposud jezdí na šedesát milionů vozů nesoucích jeho podpis. Giorgetto Giugiaro je velikán světového autoprůmyslu. Začátkem července se poslední žijící z velkých italských automobilových designérů odebral na odpočinek.", "category": "auto", "comments_num": "9", "content": "V jeho podání to ale bude důchod aktivní, určitě bude hlavně jezdit na své milované terénní motorce v Alpách. Italský průmyslový designér iDNES.cz poskytl exkluzivní rozhovor.\n Na rozhovor s nikým z Česka si nevzpomene, zato si přesně pamatuje návštěvu Prahy. „Byl jsem u vás v roce 1969, dělali jsme tehdy návrh pro Škodu,“ líčí se širokým úsměvem (jedná se o nerealizovaný projekt nádherného sedanu Škoda 720 – pozn. red.). „Jezdil jsem do Československa každé dva měsíce a bydlel v hotelu v centru. Vzpomínám si, že tou dobou začínala éra minisukní, nosily je dívky v celé Praze. I v zimě, ve sněhu,“ chechtá se. \nKoncem června prodal zbývající podíl ve studiu Italdesign, které založil v roce 1968, Volkswagenu. Německý koncern turínské studio koupil před pěti lety a docela jistě ho zachránil před vážnými problémy. Zbývající italská designérská studia totiž bojují o přežití. A k Volkswagenu měl Giugiaro nejblíž. Právě z jeho skicáku jsou jedny z nejslavnějších aut: první generace legendárního Volkswagenu Golf, je autorem geniálně jednoduchého Fiatu Panda nebo veleúspěšných Fiatů Punto všech generací. Giugiaro má totiž také technické myšlení: „Forma musí sledovat obsah,“ říká. A skicuje přitom na kus papíru řez dveřmi, které vymyslel, říká se jim Giugiarovy dveře.\nŠarmantní vysoký Ital s jiskrou v oku vypráví o svých autech a o tom, že se k nim dostal vlastně náhodou.\nŘídil jste všechna auta, která jste navrhl?Alespoň trochu ano. A všímal si chyb, které se v průběhu tvorby staly.\nCo považujete za své veledílo?Nemyslím, že bych dělal veledíla. Neumím říct, které moje auto bylo nejlepší, takové musím ještě navrhnout. Každých pět let se všechno mění. Když vidím věci z minulosti, tehdy obdivované, řeknu si, že jsou tam části, které jsou stále platné, ale jako celek už to ztratilo aktuálnost, protože nová auta to překonala.\nPrvní VW Golf je přece nepřekonatelný. Od té doby vypadá pořád stejně, s tlustým zadním sloupkem, proporcemi.Má fyziognomii, kterou Volkswagen tehdy vymyslel, byl to i obchodní záměr. Nebyla to otázka peněz, ale strategie. Často mě žádali, abych dělal další generace, ale já bych je navrhl úplně jinak. Nerad bych se opakoval. Když po mně dnes chtějí osmou generaci golfa, která ale musí držet dané tvarosloví, nemůžu jim nabídnout revoluci, protože by ji nepřijali.\nNaučte mě vybrat auto očima designéra.Automobily se neuvěřitelně vylepšily, výběr je obrovský. Záleží na tom, kolik máte peněz. Když jich máte dost, můžete si koupit vyzývavé auto, jako třeba lamborghini. V něm vypadáte jako člověk, který rozhodně není zakřiknutý. Nebo si zvolíte bentley. To si koupí někdo, kdo na sebe nechce upozorňovat, ale ve výsledku budí i tak pozornost. Protože když jezdíte v autě, které něco stojí, znamená to, že na něj máte. Na každém autě je určující, co vyjadřuje a jak díky němu budete působit vy. Je to podobné, jako když si kupujete oblek nebo kravatu. Neumím vám poradit, jak vybírat.To musíte sám.\nJste spíš sochař, nebo architekt? K čemu má práce autodesignéra blíž?Ani jedno, ani druhé. Automobil je komplikovaná věc, má normy, homologační předpisy, technická a ekonomická omezení. Je to svět techniky, do kterého obvykle architekti nevstupují. Auta původně navrhovaná čistě jen techniky se někdy v polovině minulého století dostala do rukou designérů. Takže s pracemi začal konstruktér, ale poté se přidali designéři, kteří autu dali urozené linie a krásné interiéry. Když se pak rozvinula sériová výroba, Pininfarina, Bertone, Ghia (italské karosárny, kromě Pininfariny už žádná neexistuje – pozn. red.) dostaly možnost sochat na mechanice sériově vyráběných aut. Dávaly jim módnější oblečení.\nKlasická studia jsou dnes v krizi.Ano, to je pravda. Protože si velké automobilky vytvořily vlastní designérská centra, která jsou plná talentovaných lidí a nápadů. Mohou si tak dovolit věci, které malá studia nesvedou. A mají prostor pro propagaci. Rozvoj techniky tedy nezávislá studia, kde byl důraz na řemeslnost, zahubil.\nJe srovnatelná práce v nezávislém studiu a v ateliéru, který pracuje pro jednu firmu?Je třeba vědět, že kreativec – designér – jen navrhuje. O tom, zda je projekt dobrý, rozhodují jiní. Tvůrce tak vstupuje do složité atmosféry – jeden kritizuje, druhý radí zase něco jiného, další má připomínky. Nakonec je to většinou jen jeden člověk, který má poslední slovo. Jenže to poslední slovo může mít klidně manažer bez estetického cítění. A v tom to je. Je to nahodilost moci. Kdo má větší moc, rozhoduje.\n„Nikdy jsem nepostavil auto z ničeho, na čistém papíře. Protože v tu chvíli je to umění, ne design.“ To jste řekl v jednom rozhovoru. Jak jste to myslel?Každý designér má svou vizi. Vidí auto tak, že maluje krásné obrazy, které nemají exaktní obsah. Není to matematika, je to umění. Následně se ale taková myšlenka musí převést do reálného „matematického“ kontextu. A často se stane, že se výrazně změní. To se nedá nic dělat. Já jsem začínal vždy „matematikou“. Nebudu navrhovat auta, která nemají logiku. Auta se skicují jako nápady, ale následná realizace musí být exaktní.\nVycházíte z technických daností, které vám předloží konstruktéři – jaké budou rozměry, poloha jednotlivých částí, třeba i to, jestli bude mít auto rezervu. A pak se navrhují tisíce variant tvarů, které už mají matematický základ. Musíte respektovat úhel výhledu z vozu, třeba abyste viděl na semafor. Pak se zabýváte proporcemi, tvary, které musí být jiné než ty, jež už existují. Aby nové auto mělo šanci zaujmout, musí se návrh udělat tak, aby přinesl nová řešení. Rozdíly mezi auty jsou totiž minimální. Někdo udělá hezké auto, marketingové oddělení řekne: „To mělo úspěch, vyrobíme něco podobného.“ Výsledek je, že se všichni navzájem kopírují.\nVstupují do toho ti, kteří rozhodují o penězích. Tím do rozhodování o úspěchu produktu vstupuje lidský rozměr. To je ten, kdo nemá estetické cítění, ale má moc. O všem stále rozhodují lidé. I proto i nadále vznikají krásná auta.\nJe tedy lepší být technik, nebo umělec?Když budete jen umělec, nikam se nedostanete. Narazíte na realitu techniky, peněz... Hlavní je mít pokoru učit se. Před mnoha lety jsem dělal Fiat Uno a nelíbil se mi okap, který kazil linku nad dveřmi. Tak jsem navrhl řešení bez okapničky s dveřmi zasahujícími do střechy. Musel se kvůli tomu měnit výrobní postup. Když jsme toto řešení představili, všem se čistota tvarů zalíbila, tak to další designéři kopírovali. Je to příklad, kdy kreativita popostrčila technologii. \nTechnologie je tak postrkovaná kreativitou. A je jedno, jestli to je umění, nebo nová technická řešení. Umění je obvykle něco, co není užitečné. Má vyjádřit vizi, ne používání. Aristoteles prý říkal, že umělec je ten, kdo imituje přírodu. Ne že ji kopíruji, ale dělám něco podobného. Umění je kreativita, takže i to nové technické řešení je umění svého druhu.\nAle mě nezajímá, jestli dělám umění. Tvořím věci, které se mi líbí. Ať dělám automobil, flakon na parfém nebo fotoaparát (Giugiaro je například autorem designu zrcadlovek Nikonu – pozn. red.), spojuji estetiku s funkcí. Je třeba odlišit věci, které nám slouží, a ty, které jsou jen na dívání.\nUrčitě máte nějaký příklad.Vezměte si příbory. Před stovkami let byly krásné a hlavně funkční. Když dnes navrhne designér lžíci, která má moc úzké držátko a otáčí se mezi prsty, tak to není poctivý design, je to jen pro oko. Stejně jako slavný odšťavňovač Philippe Starcka. Krásný kousek, ale když na něm chcete vymačkat citron, akorát se zašpiníte. \nShodné je to s pohovkami, kdysi měly vhodný poměr výšky a dalších rozměrů. Dnes leží na zemi. Na pohled je to krásné, ale když si na to sednete, zjistíte, že je to hříčka designéra. S manželkou jsme měli vždycky problémy s pohovkami, žena lamentovala, že jsou nepohodlné. „Nemůžeš koupit nějakou pohodlnou?!“ „Můžu, ale bude ošklivá,“ odpovídal jsem. „To mě nezajímá, já chci, aby se mi v ní dobře sedělo.“ Takže to byl neustálý boj – sehnat nějakou pohodlnou, ale zároveň pěknou.\nStejné je to s auty. Někdo si pořídí auto, protože je krásné. Ale při prvním nastoupení se bouchne do hlavy. Jestli chce pohodlí, ať si koupí londýnský taxík. \nDnes vás hodně limitují různé předpisy. I proto se auta často podobají?Ano, je to tak. Předpisů a omezení je spousta a stále přibývají. Originality se dá dosáhnout jen za cenu velkých investic. Kdo má víc peněz, může je dát do drahých řešení, která auto odliší. Rozdíly existují, i když my je někdy nevidíme. Je to jako s Číňany, také nám připadají všichni stejní, protože naše oko je nestudovalo tisíce let. Malé nuance neumíme vnímat, technický vývoj nám ale pomáhá. Například vždycky jsme chtěli mít velká kola na autech – vypadá to dobře, ale z ekonomických důvodů to nešlo. Dnes už to je možné a auta díky tomu mají úplně jiný estetický výraz.\nA normy vám vadí stejně jako ostatním designérům? Většinou si na ně dost stěžují.Když dáte tvůrci úplnou volnost, neví si rady. Je třeba stanovit mantinely. Michelangelo by bez zadání Sixtinskou kapli taky nevymaloval. Pravidla mě tedy nespoutávají, slouží k podpoře inteligentní, vědomé kreativity. Čím víc je norem, tím náročnější je pro člověka udělat něco krásného, nového. Normy vycházejí z logických požadavků, jsou tu třeba pro ochranu chodců. Designér by nechtěl žádné omezení, ale když norma říká, že sloupek může omezovat výhled jen v určitém rozsahu, v tu chvíli je náročné najít správnou rovnováhu. \nJe v současnosti ještě prostor pro převratné návrhy, jaké jste dělal třeba v šedesátých letech?Najdou se talentovaní lidé, ale musíte mít svobodu, abyste mohl něco takového dělat. Já ji měl. Na autosalonech se mi občas smáli, někomu se moje práce líbila, jinému ne. To je přirozené. Dnes je to těžší.\nV sedmdesátých letech jste se od kulatějších tvarů přiklonil k hranatějším autům.Všechno změnily technologické a ekonomické požadavky. Porovnejte cinquecento (Fiat 500) s pandou. V hranaté pandě je víc místa než v kulaté pětistovce. Byla to ale hlavně otázka technologie, na oblých autech komplikovaných tvarů bylo ohromné množství svárů a taky složitější lisování plechů. Také výroba hranatějšího auta je lehčí. Golf byl díky tomu oproti broukovi mnohem jednodušší, vydělal tak Volkswagenu spoustu peněz.\nPotkáváte na silnicích auta, která jsou ošklivá?Ano, jsou auta, která se mi nelíbí. Protože jsou moc barokní, nebo snahou o jinakost. Na prvním místě jde o upoutání pozornosti. Je to obchodní záměr. Všichni nemají dobrý vkus. Ze sta lidí ho má dvacet, dalším osmdesáti je to jedno. \nCo je pro vás lákavější, navrhovat supersport bez limitů, anebo laciné malé a jednoduché auto s technickými a hlavně ekonomickými omezeními?Baví mě dělat obojí. Sporťák je jednodušší.\nStále připomínáte racionalitu.To je spíš německý přístup než italský...To není úplně pravda. Italové byli vždycky chudší než Němci nebo Američané, museli pracovat s málem.Takže dávají důraz na jednoduché tvary, řemeslnost, schopnost zaměřit se na důležité věci.\nExistuje národní design?Už neexistuje, protože všichni kopírujeme. Ano, americké auto je při bližším pohledu trochu jiné, protože Američané mají jiné požadavky, jsou pragmatičtější. Japonci Evropany inspirovali v kvalitě výroby. Rozdíly mezi evropskými, americkými nebo japonskými auty stále jsou, ale už ne tak výrazné. Je to jako u šatů. Američana od Evropana a Asijce podle oblečení taky nerozeznáte.\nV jednom z rozhovorů jste jmenoval Citroën DS jako auto, které je podle vás vrcholem designu.Ano, to bylo v roce 1955. Bylo mi sedmnáct a tohle auto mě okouzlilo. Pro někoho, kdo se o automobily do té doby nezajímal, to byl pozitivní šok. Dnes si hrají s autíčky malé děti, ale v naší rodině auta nikdy nebyla a já se zajímal jen o umění, o malbu. Auto, to bylo pro mě jen něco víc než kůň tažený koňmi. V sedmnácti letech jsem šel studovat uměleckou školu. Můj profesor byl strýc Danteho Giacosy (tvůrce legendárního maličkého Fiatu 500 – pozn. red.). Řekl nám tehdy: „Namalujte pár obrázků aut.“ Tak jsem nějaká namaloval. Giacosa přišel na výstavu našich prací a ptal se, kdo udělal tahle autíčka. A nechal si mě poslat s tím, že zrovna zakládají designérské studio Fiatu. Dělal jsem v té době ještě večerní kurzy technických základů.\nTakže jste ke své kariéře přišel náhodou.Ano, úplnou náhodou. Já byl blázen do letadel. Když jsem šel k odvodu do armády, měli tam poházené papíry, tak jsem na ně namaloval letadla v různých řezech i s náčrtky týkajícími se aerodynamiky křídel. Takže mě poslali k letectvu. Když jsem se seznámil s Bertonem (zakladatel slavného designérského studia – pozn. red.), řekl mi: „Jestli půjdeš ke mně, nenechám tě jít na vojnu.“ Tak jsem k němu šel, jenže za tři měsíce mi i přesto přišel povolávací rozkaz, že mám jít na vojnu do Alp. „Ale já bych chtěl k letectvu!“ namítl jsem. On na to, že takhle budu blízko Turína. Pronajal mi pokoj v hotelu vedle kasáren a já tam chodil navrhovat. Tak takhle jsem začal.", "headline": "Génius Giugiaro pro iDNES.cz: K autům jsem se dostal náhodou", "keywords": ["Citroën", "Fiat", "Bentley", "Škoda Auto", "Volkswagen", "Lamborghini", "Itálie", "Punto", "Podpis", "Volkswagen (automobilka)", "Poradna: Důchod", "Poradna: Nerozhodnost", "Poradna: Oblečení", "Poradna: Parfémy", "Poradna: Investice", "Poradna: Daně", "Umělec", "Alpy", "Volkswagen Golf", "studio", "silnice", "Československo", "design", "Fiat Punto", "Giorgetto Giugiaro", "Fiat panda", "Carrozzeria Ghia", "Parfémy"], "publication_date": "2015-12-18 00:00:00"}