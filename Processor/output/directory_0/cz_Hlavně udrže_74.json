{"author": "Luděk Vokáč", "brief": "Andy Green se s vozem Bloodhound SSC chystá v roce 2015 nebo 2016 překonat absolutní automobilový rychlostní rekord. O projektu a jeho zkušenostech jsme si s Andym povídali na půdě britské ambasády v Budapešti.", "category": "auto", "comments_num": "60", "content": "Projekt Bloodhound SSC má za cíl překonat rychlost 1 000 mil za hodinu, tedy 1 600 kilometrů v hodině. Aktuální rekord drží rovněž Andy Green, v roce 1997 se speciálem Thrust SSC jako první (a doposud jediný) člověk překonal v automobilu rychlost zvuku. Vylepšit současný světový rekord a pojistit jeho setrvání ve Velké Británii však paradoxně není hlavním úkolem projektu.\nTím nejdůležitějším je totiž vzbudit zájem dětí o techniku. Bloodhound má přesvědčit mladé, že studium technických věd má nejen skvělou perspektivu (kvalifikovaných inženýrů se dnes po celém světě nedostává), ale je také zábavné a dobrodružné. Výchova nové generace britských (a evropských) inženýrů, kteří mají pomoci Evropě zůstat na vrcholu technologického rozvoje, je opravdu nezvyklý cíl takto náročného projektu. V Británii projekt přímo osloví asi milion školáků.\nJaké je momentálně vaše zapojení do projektu, kromě prezentací, po kterých jezdíte?V průběhu dvou let jsem vyčerpal veškerou svou dovolenou na to, abych osobně navštívil téměř každou poušť na světě, která by mohla našemu pokusu vyhovovat. Byl jsem to já, kdo vybral onu plochu v Jižní Africe. Teď pracuji s naším týmem na tom, abychom místo připravili – řešíme vyklizení dráhy i kompletní rozvržení místa. Bezpečnostní nároky na dráhu jsou v podstatě stejné jako u běžného mezinárodního letiště, rozhodně například nechcete, aby se v dráze vyskytovaly jakékoli cizí předměty. Přípravy budou ještě náročné, a to i vzhledem k tomu, že na místě bude množství diváků. Je to ovšem moje odbornost – řídil jsme letiště, takže jsem s touto problematikou detailně obeznámen.\nJak jste se k překonávání rychlostních rekordů vůbec dostal?Docela jednoduše. Viděl jsem inzerát v novinách. Bylo to v roce 1994 a Richard Noble, držitel tehdejšího rekordu, začínal s novým projektem stavby vozu rychlejšího než zvuk. V článku o projektu byla věta o tom, že Richard Noble je jeho šéfem, ale hledá někoho, kdo bude auto řídit. Kde byste hledali ideálního kandidáta pro řízení auta s proudovými motory? Já jsem zrovna seděl doma v obýváku poblíž letiště, kde bylo mým denním chlebem létat s proudovými nadzvukovými „dopravními prostředky“. Takže jsem se cítil dostatečně kvalifikovaný. Následovalo šestiměsíční náročné výběrové řízení, které svými požadavky a úrovní připomínalo nároky, které klade NASA na kosmonauty. Tehdy jsem měl to štěstí, že jsem byl nakonec vybrán. \nJak se vlastně řídí nadzvukové auto? Pocítíte nějak sonický třesk?Řízení se mění s tím, jak roste rychlost. Nejde o žádné náhlé změny, ani při prolomení rychlosti zvuku. Největší změny v chování proudění vzduchu nastávají zhruba při rychlostech asi 80 % rychlosti zvuku. Tehdy se totiž na určitých částech karoserie díky urychlování proudění už začínají tvořit malé rázové vlny, které slyšíte, intenzita s rychlostí roste. Z vnějšku vznikne ta hlavní zhruba při 1 200 km/h, to je sonický třesk, který uslyší a uvidí diváci. Je to vlastně paradoxní, ale jsem jediným člověkem na světě, který nikdy neměl šanci sonický třesk způsobený autem slyšet.\nJaký je rozdíl mezí řízením auta v takové rychlosti a pilotováním stíhačky?Stavíme auto, které bude mít mnohem více výkonu než letadlo Eurofigher Typhoon při zhruba poloviční hmotnosti. Akcelerace bude více než dvakrát intenzivnější, na což si budu muset zvykat jen během několika málo pokusů. Stíhací letouny jako Eurofighter jsou díky elektronice velmi stabilní, my máme oproti tomu velmi jednoduché auto bez složitého počítačového ovládání. To znamená, že veškerou nestabilitu auta budu muset řešit já ručními zásahy do řízení. V tomto ohledu bude udržení auta v přímce mnohem náročnější než let se stíhačkou. Jenže u stíhačky se toho může mnohem více pokazit – můžete mít poruchu a pak se musíte pokoušet o nesmírně složité nouzové přistání. Pokud se něco pokazí v bloodhoundu, jednoduše vypnu motory a to stačí. Jediným bezpečnostním požadavkem tu vlastně je udržet kola auta na zemi, pak se v podstatě nemůže nic stát.\nJak musíte být připraven fyzicky na svůj úkol?Samozřejmě musím být fyzicky celkově fit, ale nejde o takové nároky, jako například u jezdců Formule 1. Jedu stále rovně a těžké řízení i velké přetížení budu muset zvládat vždy po dobu dvou minut, velké výkyvy po dobu dvou hodin, jako v F1 se mě netýkají. Být v kondici samozřejmě pomůže i všemu okolo, budeme v rozpálené poušti a naše pracovní dny budou dlouhé. A celou dobu se budu muset maximálně soustředit.\nKdyž mluvíte o soustředění, nabízí se také otázka ohledně relaxace. Máte nějaké méně nebezpečné koníčky?Mým oblíbeným koníčkem je plachtění. Takže se rád plavím po moři rychlostí třeba 10 km/h a zakotvím v nějakém hezkém přístavu na oběd. Yachting chci vyučovat, až se přestanu věnovat létání a rychlostním rekordům. Stále nejspíš v rámci armády – ta se samozřejmě plavbě hodně věnuje a plachtění je skvělým způsobem, jak učit relativně malé týmy lidí spolupráci a schopnosti přežití.\nJeště jedna osobní otázka. Jakým jezdíte autem?V současnosti řídím VW Golf. Ale to se změní, protože v blízké budoucnosti oznámíme partnerství s jedním výrobcem automobilů, bohužel vám teď nemohu prozradit, který to bude.\nJak je to se zaměřením projektu na vzdělávání?Bloodhound je v podstatě dlouhodobou investicí do vzdělávání. Naše snažení má vzbudit nadšení u mladé generace. Veškerá nasbíraná data z našich jízd budou k dispozici a tak je budou moci studenti v mnoha následujících letech detailně zkoumat a učit se z nich. Chceme ovšem vzbudit mnohem širší zájem a cílem je nadchnout opravdu malé děti, třeba ve věku deseti let, aby se začaly o technické obory více zajímat. Naše auto bude praktická ukázka spousty fyzikálních principů, demonstrovat se na jeho fungování dají snadno třeba Newtonovy zákony. Tohle auto bude tedy velkou praktickou učebnicí. Naší sponzoři budou také podobným způsobem demonstrovat, co konkrétního na autě udělali a tím opět přispějí k větší míře nadšení. Často jde o firmy, které se svými současnými výsledky vývoje ani chlubit nemohou, protože například připravují různé součástky pro různé týmy Formule 1.\nKteré ze svých soupeřů považujete za nejvážnější?Jedním z těch, kteří už fungují, jsou lidé z North American Eagle, kteří doslova vzali starou stíhačku, uřízli jí křídla a přidali kola. To je z hlediska funkčnosti konstrukce jako vozu velmi obtížný přístup a autoři narážejí na řadu problémů. Nevím, jestli se jim je vůbec podaří vyřešit. Dalším ambiciózním projektem je Aussie Invader. Jeho autor Rosco McGlashan momentálně shání asi půl milionu dolarů na dokončení vývoje pohonné jednotky. Je tedy méně pravděpodobné, že se v příštím roce nebo dvou o rekord pokusí, což je velká škoda. S jejich projektem jsem obeznámen a podle toho, co vím, mohou překonat stávající rekord, ale Bloodhound bude rychlejší. Opravdu by se mi líbilo, kdyby Rosco a jeho tým získali rekord před námi – už jenom proto, že o tom Rosco snil od svých dvanácti let. A také proto, že by to naše snažení učinilo ještě víc vzrušující. Jiné auto s jiným řešením by pomohlo i našemu vzdělávacímu programu. Zeptejte se mě, co si přeji k Vánocům, a odpovědí bude, že chci, aby někdo před námi překonal absolutní světový pozemní rychlostní rekord.", "headline": "Hlavně udržet kola na zemi, říká muž, který pojede 1 600 km/h", "keywords": ["rychlostní rekord"], "publication_date": "2014-09-10 00:00:00"}