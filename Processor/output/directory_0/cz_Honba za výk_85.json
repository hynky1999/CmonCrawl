{"author": "Lukáš Vaverka", "brief": "Kdo si může a chce pořídit sportovní auto, má stále z čeho vybírat. Nejnovější nadílka rychlých aut nastavuje nová měřítka. A kupodivu se bez výjimky obejde bez složitých hybridních systémů.", "category": "auto", "comments_num": "46", "content": "Klasické sporťáky to mají na první pohled spočítané. Mají silné motory, a tedy vysokou spotřebu paliva a emise CO2. To jim nesvědčí v souboji automobilek s flotilovými limity a v mnoha zemích přidává extrémní daňovou zátěž. Automobilkám ale jde také o prestiž a nejbohatší zákazníci si navzdory daňovým penalizacím rádi dopřejí. Kategorie, která je zdánlivě první na odstřel, tak naopak posouvá možnosti techniky zase o něco dál.\nProto tu máme nejvýkonnější BMW s benzinovým motorem všech dob. Možná další takové už nevznikne, možná nás před emisní normou Euro 7 a postupným zákazem benzinových aut čeká ještě posledních několik evolučních stupňů. Pak je tu další supervýkonné porsche s atmosférickým motorem – většina produkce značky má už přeplňované motory a v nabídce je i několik elektromobilů a plug-in hybridů. Vedle toho ale Porsche stále hodlá nabízet i klasiku. \nTo samé platí poněkud překvapivě i pro Lexus, který se vytasil s novým osmiválcovým modelem. Ten ale bohužel v Evropě už nenabídne – i to je jedna z možných cest do budoucna. V Evropě budeme moci jen snít, v jiných částech světa se ale atraktivní auta budou prodávat i nadále. A nejnovější počin Gordona Murraye ukazuje, že když máte na pořízení auta stamiliony, jediným skutečným limitem je míra technického pokroku.", "headline": "Honba za výkonem nekončí. Nová nejrychlejší auta jsou zase o něco rychlejší", "keywords": ["BMW", "Porsche", "Lexus", "Niki Lauda", "hybrid", "Alfa Romeo Giulia", "Gordon Murray", "Cosworth", "přeplňovaný motor", "BMW řada 5", "Porsche 911 GT3", "Lexus IS", "Autonovinka roku"], "publication_date": "2021-03-26 00:00:00"}