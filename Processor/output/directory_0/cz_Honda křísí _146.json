{"author": "Adam Novák", "brief": "Malé SUV vychází z japonského modelu Vezel. Zatím se dočká jen výstavní premiéry, prodej je naplánován až na druhou polovinu příštího roku. Novinka se musí připravit na silnou konkurenci, kterou chce porazit variabilitou a prostorností.", "category": "auto", "comments_num": "4", "content": "Už je to hodně let, co Honda přivezla do Evropy malé SUV jménem HR-V. Koncem devadesátých let ostře hranatá krabicoidní karoserie první generace HR-V zaujala a auto bylo docela úspěšné. Aby ne, ve své době to bylo jedno z velmi mála malých SUV. Produkce skončila v roce 2006, od té doby malé SUV v portfoliu Hondy chybělo.\nNové HR-V vychází z modelu Vezel, který Honda ukázala už na začátku roku a který se již v Japonsku prodává. Už při představení Vezelu se automobilka netajila tím, že malé SUV odešle i na evropské a severoamerické trhy. Ale nebylo jasné, jak se bude jmenovat. Staronové označení HR-V Honda potvrdila až nyní, chvíli před evropskou výstavní premiérou na autosalonu v Paříži. Vystaven má být prototyp, ale je jasné, že již s víceméně finální podobou. Od japonské verze se HR-V liší jen minimálně, z venku fakticky jen pozměněnou maskou. Snímky interiéru zatím nejsou dostupné. \nPrůkopnické první HR-V se vyrábělo v tří i pětidveřové verzi, u nás je mnohem známější menší varianta, která je i designově výraznější. V nabídce ojetin se najdou obě verze, pětidveřová je však poměrně výjimečná. Novinka bude v prodeji jen v pětidveřové verzi, která je výrazně praktičtější. Třídveřová SUV už nefrčí, byl to vlastně pozůstatek z off-roadů, které byly v mnoha případech právě třídveřové. \nDesign se povedl, auto vypadá mohutnější, což byl i záměr tvůrců. Je konvenčnější než konkurenční excentrik Nissan Juke, ale je zároveň dynamičtější než třeba Opel Mokka nebo Peugeot 2008. Vzhled částečně navazuje na větší SUV Honda CR-V. Spojuje je sportovnější design se svažující se střechou. Novinkou jsou výrazné prolisy na bocích. \nJestliže první HR-V bylo ve své době na trhu fakticky osamoceno, tak pokračovatel to bude mít velmi těžké. Konkurentů je opravdu hodně, současně je ale kategorie malých SUV velmi atraktivní a zákazníky žádaná. Z konkurentů můžeme vedle výše uvedených zmínit ještě Renault Captur nebo nejnověji Citroen Cactus. \nOptickou mohutnost dokládají i zatím zveřejněné parametry, HR-V bude podobně velké jako Škoda Yeti. Rozměry jsou 4,3 x 1,77 x 1,6 metru a kufr by měl pojmout více než slušných 450 litrů. Auto je přitom postaveno na platformě malé Hondy Jazz a v interiéru by z něj mělo HR-V převzít takzvaná magická sedadla, která najdeme třeba i ve větším civiku. Nutno dodat, že vnitřní variabilita obou modelů s magic seats je fantastická. \nSvětlá výška přes 18 centimetrů by mohla slibovat solidní průjezdnost terénem, jenže většina prodaných aut budou pravděpodobně vozy s pohonem jedné nápravy. Což je v této kategorii obvyklé. Čtyřkolka ale bude také, systém si vypůjčí z většího CR-V. \nOtázka zatím panuje nad pohonnými jednotkami. Ty zatím Honda neprozradila. Pravděpodobně lze očekávat podobné motory, které nabízí velikostně podobný civic. Jenže základní zážehová jednotka 1,4 s výkonem 73 kW by mohla být pro SUV slabá a naopak větší 1,8 s výkonem 104 kW možná až příliš velká. Japonský Vezel nabízí kompromis v podobě 1,5 s výkonem 96 kW a vypadá jako vhodná volba. Ve hře jsou pak i chystané turbomotory. \nV Evropě nezbytný dieselový agregát by měl mít objem 1,6 litru, což splňuje oblíbený 1.6 i-DTEC Earth Dreams s 88 kW. Ten zvládne i větší CR-V a Honda ho montuje i do civiku. Naopak lze jen těžko očekávat, že se pod kapotu HR-V dostane dvoulitrový zážehový motor nebo 2,2litrový diesel. \nCenu zatím Honda nestanovila, možná ji prozradí na autosalonu v Paříži, pravděpodobně ale spíš až v příštím roce při příchodu HR-V na trh.", "headline": "Honda křísí HR-V, krabice dostane ladné křivky", "keywords": ["Opel", "Honda", "Nissan", "Peugeot", "Renault", "Škoda Auto", "Škoda Yeti", "Japonsko", "HR-V", "Sport Utility Vehicle (SUV)", "Yeti", "Renault Captur", "Honda CR-V", "malé suv", "Autosalon Paříž 2014", "Male", "Paříž"], "publication_date": "2014-09-17 00:00:00"}