{"author": "Michal Šafránek", "brief": "Tisícikoňový hypersport vznikne jen v pár desítkách kusů. McLaren si tedy může vybrat, komu speciál v ceně 75 milionů korun prodá. K autu patří i služby osobního instruktora pro jízdu na okruhu.", "category": "auto", "comments_num": "9", "content": "Výrobce z britského Wokingu si na letošek připravil hned dvojici novinek. Kromě vylepšeného hybridního hypersportu McLaren P1 s výkonem 1 000 koní a oslavným označením GTR i prodlouženou verzi modelu 650.\nExtrémní P1 GTR, které je nejsilnějším modelem McLarenu v jeho dosavadní historii, vychází ze stejnojmenného konceptu představeného návštěvníkům loňské soutěže elegance v americkém Pebble Beach.\nOznačením GTR dává automobilka vzpomenout na přesně dvacet let staré vítězství vozu F1 GTR ve 24hodinovce v LeMans. Právě na úspěchy předchozího GTR chce novinka navázat. Podle automobilky je totiž vůbec nejlepším okruhovým autem tohoto druhu.\nTisícikoňový speciál bez silniční homologace McLaren nabídne výhradně majitelům „obyčejné P1“. Z celkem 375 možných zájemců se však dostane zhruba jen na 30 až 35 vyvolených. Pro ty je připraven speciální program zahrnující testování na speciálních akcích pořádaných přímo McLarenem.\nZatím jsou v plánu jízdy na britském okruhu Silverstone nebo na španělské trati Circuit de Catalunya. Svoje řidičské schopnosti si budou majitelé moci vyzkoušet i při individuálních testech v technologickém centru automobilky, kde budou mít k dispozici i osobního instruktora.\nGTR se oproti základní verzi P1 liší v mnoha ohledech, hlavně podvozkem a aerodynamikou. Hybridní pohonná jednotka složená z dvakrát přeplňovaného osmiválce o objemu 3,8 litru a elektromotoru je stejná. Oproti silniční verzi se však zvýšil její kombinovaný výkon, z původních 916 na marketingově lepších 1 000 koní. Dynamické parametry ovšem automobilka nezveřejnila.\nKaroserie z lehkého kompozitu vychází ze standardního provedení, ale kvůli rozchodu předních kol zvětšenému o výrazných 80 milimetrů je rozšířená. Nový je i přední nárazník s obřím difuzorem a aktivními klapkami po stranách. Výsuvné elektro-hydraulicky stavitelné zadní křídlo nahradil vyšší a mohutnější napevno integrovaný model. Kvůli aerodynamice, která se teď chlubí o 10 % vyšším přítlakem, se přesunula také zrcátka.\nOptimalizací prošly také nasávací otvory v karoserii, samozřejmě se řešila i hmotnost. Boční okna vyplnil polykarbonát, skleněná střecha byla vyměněna za panel z uhlíkového kompozitu a redukční dietou prošlo také výfukové potrubí, které je teď vyrobené z titan-niklové slitiny. Celkem se konstruktérům podařilo ušetřit 50 kilogramů.\nV souladu s využitím byl přepracován i podvozek. „Gétéerko“ je o 50 milimetrů blíže k silnici a jeho nastavení je fixní. Kovaná kola s centrálními maticemi a rozměrem 19 palců obouvají slickové pláště Pirelli.\nP1 GTR se prý dostane do prodeje až v příštím roce poté, co bude vyrobeno a rozprodáno všech 375 kusů silniční verze P1. Jeho cena bude astronomická. Otevřeně se hovoří o částce 1,98 milionu liber, což je zhruba 75 milionů korun.\nPřepracovaná historie\nMcLaren v Ženevě oprášil také legendární označení LT (Long Tail). S modelem 675 LT, který tu slaví výstavní premiéru, automobilka odkazuje na finální závodní verzi F1 GTR pro šampionát FIA GT1 1997.\nModel 675 LT vychází z kupé 650 a kromě výkonu, karoserie prodloužené o 34 milimetrů a velkého výsuvného křídla na zádi se liší také aerodynamikou a menší pohotovostní hmotností. Masivnějším použitím uhlíkového kompozitu a některých dílů z hypersportu P1 se konstruktérům podařilo ušetřit nezanedbatelných 100 kilogramů hmotnosti. Ale  zmizela třeba klimatizace.\nO pohon se stará zdokonalený vidlicový osmiválec M838T, který má podle automobilky přes padesát procent nových komponent. Dvakrát přeplňovaný agregát má nová turba i vačkové hřídele, přepracovanou hlavu, odlehčené ojnice, účinnější olejové čerpadlo a lehčí výfukové potrubí. Jeho maximální výkon vzrostl na 675 koní při 7 100 otáčkách, točivý moment posílil na 700 Nm.\nVylepšení se samozřejmě projevila i na dynamice. Ve sprintu na stovku je 675 LT sice rychlejší jen o desetinu (2,9 s), ale hranici 200 km/h atakuje za 7,9 sekundy, tedy o půl sekundy rychleji. Maximální rychlost je díky o 40 % vyššímu přítlaku naopak o 3 km/h nižší (330 km/h).\nProdej modelu 675 LT bude zahájen v červenci. Cena limitované série, která bude omezena na 500 kusů, byla stanovena na 260 tisíc liber, což je zhruba 10 milionů korun. Vybírat bude možné z pětice odstínů karoserie McLaren Orange, Silica White, Delta Red, Napier Green a Chican Grey.", "headline": "Hypersport  za 75 milionů, který McLaren jen tak někomu neprodá", "keywords": ["McLaren", "Ženeva", "autosalon", "Silverstone", "Pebble Beach", "Circuit de Catalunya", "Woking", "Pirelli", "aerodynamika", "Autosalon Ženeva 2015"], "publication_date": "2015-03-18 14:55:00"}