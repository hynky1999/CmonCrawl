{"author": "František Dvořák", "brief": "O tom místě slyšeli asi všichni milovníci Tatry 613. Ikonická limuzína kopřivnické automobilky má dodnes mnoho ctitelů, v historii československého autoprůmyslu zaujímá tento vůz jedno z čestných míst. Hejno tatrovek a dalších aut čeká na svůj osud v pražské Libni, na dohled Vltavy a kousek od centra Prahy.", "category": "auto", "comments_num": "65", "content": "Odložené vozy doslova zarostly do zeleně v místech, kde kdysi fungoval servis a vrakoviště tater. Na oploceném zanedbaném pozemku plném haraburdí převažují šestsettřináctky různých provedení. \nPo chvilce pátrání na internetu lze zjistit, že auta jsou majetkem Mária Lamberta. Na fórech věnovaných tatrovkám se o tomto místě, kde tatrovky chřadnou a rozpadají se, diskutovalo už před více než deseti lety a vrakoviště a servis limuzín z Kopřivnice v této lokalitě fungoval ještě počátkem nového tisíciletí.\nPodle magazínu auto.cz má Lambert, který je v tatrovácké komunitě velmi dobře známý, s odstavenými vozy ušlechtilé plány do budoucna. \n„Jde o auta, která by z 90 procent skončila ve šrotu, místo toho jsem je koupil. Vlastně jsem je tak zachránil, část z nich chci totiž zrenovovat, některé vozy zase poskytnou náhradní díly,“ řekl Lambert pro auto.cz a zdůraznil, že tatrovky rozhodně nejsou na místě „jen odložené“.", "headline": "Hřbitov tatrovek je schovaný v pražské Libni, převažují šestsettřináctky", "keywords": ["Vltava", "Libeň", "Kopřivnice", "Limuzína", "Tatra 613"], "publication_date": "2022-01-10 10:00:00"}