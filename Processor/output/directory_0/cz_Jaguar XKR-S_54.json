{"author": "František Dvořák", "brief": "Když osmiválec pořádně pobídnete plynem, snad za vámi opadávají dlaždičky ze stěn tunelu, takový je to řev. Kompresorem přeplňovaný motor Jaguaru XKR-S nejlíp popisuje jediné slovo: brutální. Celý tenhle divoký supersport je s ním dokonalé závodní náčiní. Dokáže vám taky, že i pohlazení 550koňové bestie může být jemné.", "category": "auto", "comments_num": "29", "content": "Pět set padesát a víc koní nemá jen jaguar, ale jen XKR-S se s nimi umí tak dobře pochlubit. Možná není nejrychlejší a nejlepší absolutně, ale z jaguaří smečky z Coventry určitě NEJ je. Svým charakterem vás jednoduše uhrane. I když je to hlavně jeden velký nesmysl...\nJemný divočák\nTak vyvážené, rychlé, ovladatelné a zároveň ostré auto by od Jaguaru asi nikdo nečekal. Karbonové nástavce, křídla, průduchy, výdechy mají v případě Jaguaru XKR-S opravdu smysl. Zvyšují přítlak, drápy té černé kočky tak lépe zaberou na asfaltu. Snad tou zeměkoulí fakt otočí, říkáte si, když se rozjíždíte.\nJaguar svým vrcholovým modelem dokazuje, že umí postavit z klasického rychlého kupé, kterému se taky říká Gran Turismo, supersport. Z ladného britského elegána je pak bestie. Ani při drsném tréninku v posilovně na veleslavném okruhu Nürburgring z něj ale nevytloukli jemnost a grácii. Je to divočák, ale taky je dokonale odladěný, dotažený a vyvážený. \nJe dravější, přímočařejší, ostřejší než slabší jaguaři čeledi XK, stále si zachovává tu nepopsatelnou neopakovatelnou lehkost a obratnost, vlastní všem modelů značky. Drží se asfaltky jak přilepený, i na pražských cestách je ale stále ještě pohodlný. Ta pocitová lehkost vás ohromuje o to víc, že pohotovostní hmotnost kabrioletu je 1 800 kilo (s posádkou má klidně dvě tuny). Tím kouzelníkem, který kila umí relativizovat a dát vám pocit, že letíte nad povrchem, jsou mimo jiné adaptivní tlumiče potlačující náklony karoserie. Při dračení zas pomáhá elektronicky řízený samosvorný diferenciál.\nXKR-S dokazuje, že 550 koní není třeba se bát. Můžete si s ním dovolit neskutečné věci, tak moc je ovladatelný a obratný. Drifteři v něm objeví dokonalé nářadí pro jízdu bokem, okruháři zase přesný nástroj pro chirurgicky čistou jízdu na čas. Však je XKR-S nejrychlejší sériový jaguar od dob bájného XK220, který má mimochodem letos kulaté dvacetiny.\nKola zadní nápravy mají těžký život. Pneumatiky (ty na testovaném exempláři byly na dvacetipalcových ráfcích za 41tisícový příplatek) si musí poradit s neustálým přebytkem výkonu a až 680newtonmetry točivého momentu. Neskutečný zátah osmiválce vám dává kuráž, že byste si to chtěli na letišti snad rozdat s letadlem.\nS výběrem revíru pro tuhle šelmu je to vůbec složité. Nemá moc ráda rozbitou silnici, na okresce s vyjetými kolejemi jako by zadní kola znejistěla. Drsňáci to vyřeší přímočaře, dupnou na plyn, ony si to zadní gumy s asfaltem přeberou – většinou tak, že jedete bokem. Revírem téhle kočky je prostě okruh.\nRám nebo plátno\nKdyž si XKR-S pořídíte v otevřené verzi convertible, máte k tomu dravci i kabriolet. U aut podobného ražení už to zavání snobstvím, přece jen, XKR-Su spíš sluší uvnitř závodní rám a broušení okruhu. V tomto kabrioletu si ale přesto divně nepřipadáte, užíváte si obdivné pohledy a hlavně ten neskutečný zvuk. Oceníte také skvělou tuhost karoserie. Spíš, než kabriolet je to totiž roadster.\nKabina je podle techničáku sice možná 2 + 2místná, tedy pro dva dospělé a dvě děti. Ale my jsme to vyzkoušeli: není to ani na krátkou promenádu ve čtyřech. Ke dvěma ne moc urostlým dospělým už se dozadu nevejde pohodlně ani mimino v dětské sedačce. Navíc když natáhnete střechu zjistíte, že se pro ty vzadu není místo ani pro nohy, ani na hlavu.\nPřekvapí skvělá aerodynamika. Ani při kriminálních rychlostech na normálně rostlého řidiče za volant při jízdě bez střechy nefouká. Elektromotorky složí plátno střechy do kufru za necelých dvacet sekund. Pak už do něj nic nedáte, ale když máte tohle auto, je vám to jedno.\nK tomu bezpečnostnímu rámu do kabiny: pro divokou jízdu na okruhu je určitě třeba, jinak ale není o co stát, mizerně se přes něj dovnitř leze a ještě hůř kouká ven. Jak tlusté trubky kopírují sloupky, je ten přední tak tlustý, že se musíte skoro nahýbat, abyste viděli do oblouku. Když jste přitom přišpendlení do sedačky (jsou skvělé, výrazně tvarované, s nastavitelnými bočnicemi), jde do dost špatně...\nModernu si radši odpustí\nTenhle jaguar je takový sympaticky staromódní. Víko kufru musíte vzít, žádná pomoc elektromotorků – ty přece zvyšují váhu. Moderní technologie ukrývá taky, jen se s nimi nechlubí na první setkání, třeba parkovací kamerou nebo digitálním DAB autorádiem.\nMizerné je komunikační centrum uprostřed přístrojovky: zaprvé má příšernou grafiku, která není zrovna návodná, a také je hodně pomalé. Displej je také umístěný hodně blízko řidiči, takže na něj moc nevidí a když z něj chce něco vyčíst, musí hodně odvracet pohled od silnice. Že je dotykový a tedy poslepu neovladatelný je bohužel móda moderní doby.\nV8 s úžasným hlasem\nOkouzlující je pětilitrový osmiválec vyplňující do posledního místa prostor pod kapotou. Má úžasný hromový hlas a neskutečně frenetickou reakci na sešlápnutí plynu. Práci motorářů oceníte ale hlavně proto, že ač je motor přeplňovaný, má skvělou lineární gradaci výkonu blízkou atmosférickému agregátu. Může za to zaprvé přirozená síla velkého osmiválce a pak také to, že mu razanci přidává přeplňování kompresorem. Což je v tomto případě rozhodně lepší volba než turbodmychadlo, u kterého musíte čekat, než ho výfukové plyny roztočí. Kompresor prostě běží a \"přeplňuje\" pořád. \nŠestistupňový automat je jedinou volbou pro jaguaří supersport. Řadí rychle a chytře. Když vám přijde, že byste to zvládli líp, stačí zabrat za pádla pod volantem a řadit ručně. Na okruhu budete i tak rádi za to, že nemusíte myslet na spojku.\nBritish hot-rod\nSyrový projev divokého osmiválce je ještě impozantnější při zapnutí ostrého režimu, který aktivujete tlačítkem s šachovnicovým praporkem. To je ten heavymetalový koncert pro osm válců a dvě koncovky výfuku ještě říznější. Skvělý audiosystém od renomované firmy Bowers & Wilkins, který Jaguar do XKR-S montuje, si tak budete užívat minimálně. Místo ovladače hlasitosti budete prostě raději šlapat na plyn.\nBritský supersport, který bude lovit v revíru Aston Martinů, má vlastně parametry hot-rodu. V suchých číslech je to takhle: z nuly na stovce jste za 4,4 sekundy a maximální rychlost téhle šelmy je elektronicky omezená na tři sta kilometrů v hodině.\nJaguar XKR-S nedává pocit nadřazenosti a nabubřelosti. Čiší z něj sympaticky čistá síla klasického britského sportsmena. Supersportsmena. Jen mít ty čtyři miliony na něj.", "headline": "Jaguar XKR-S: 550 koní zabere a pootočí zeměkoulí", "keywords": ["Jaguar", "Aston Martin", "Poradna: Móda", "Poradna: Nepořádnost", "Poradna: Nerozhodnost", "Poradna: Trénink", "Coventry", "Gran Turismo"], "publication_date": "2012-06-15 00:00:00"}