{"author": "František Dvořák", "brief": "Vládní protikoronavirová opatření znovu zastavila provoz autoškol. Výuka a zkoušky měly přitom po jarní krizi skluz a autoškoly nyní měly velké množství studentů. Současný zákaz tak znovu zdrží výuku a zkoušky tisíců žadatelů. Řadě provozovatelů navíc další pauza může způsobit existenční potíže, budou proto žádat kompenzace.", "category": "auto", "comments_num": "6", "content": "Jarní krize mírně zvýšila ceny autoškol, další vývoj jejich fungování je podle předsedy Asociace autoškol ČR Ondřeje Horázného složité odhadovat.\nV Česku působí kolem tří tisíc autoškol. Už na jaře musely kvůli koronaviru zastavit provoz, což jim způsobilo statisícové ztráty. Současná krize tak zřejmě tyto problémy ještě prohloubí. Horázný připustil, že další zastavení provozu může některým provozovatelům způsobit existenční potíže. Autoškoly totiž musí dál platit fixní náklady, jako jsou nájmy, leasingy, DPH, energie, silniční daň a další nutné poplatky. Vedle toho bude narůstat i ušlý zisk.\nZastavení provozu navíc opět pozdrží výuku několika tisíců studentů. Výcvik a zkoušky přitom byly po jarní krizi ve skluzu, autoškoly totiž po pauze evidovaly velké množství zájemců. Výuku navíc brzdily i některé úřady, které podle Horázného nestíhaly odbavovat velké množství žadatelů o zkoušky. Autoškoly navíc nemohou pokračovat ani v teoretické výuce přes internet, neumožňuje jim to zákon.\nDalší vývoj v provozu autoškol nedokázal předseda asociace odhadnout. Jarní krize a letní nárůst poptávky mírně zvýšil ceny kurzů. Jejich průměrná hodnota je nyní podle odhadů kolem 12 000 až 13 000 korun, před krizí to bylo zhruba o 2 000 korun méně. Horázný k případnému dalšímu zdražení řekl, že ceny se budou odvíjet od vývoje nabídky a poptávky.\nVláda kvůli šíření koronaviru ve středu rozhodla o zákazu maloobchodního prodeje a poskytování služeb v provozovnách. To se týká právě autoškol. Opatření platí od čtvrtka.", "headline": "Jarní vlna koronaviru zdražila autoškoly. Teď opět zavřely", "keywords": ["Autoškola", "krize"], "publication_date": "2020-10-23 10:00:00"}