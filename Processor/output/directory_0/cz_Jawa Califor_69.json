{"author": "pro iDNES.cz", "brief": "Californian proslavil Jawu bez přehánění po celém světě. V sedmdesátých let se \"kalify\" v typickém černočerveném zbarvení proháněly od kalifornských pláží až po Nový Zéland. Legendární model je zpátky, vyzkoušeli jsme ho.", "category": "auto", "comments_num": "178", "content": "Před šesti lety skončil oficiální prodej Jawy 350/640 na trzích Evropské unie a továrna začala hledat způsob, jakým ji nahradit. Cestou nejmenšího odporu vznikl model Travel 250. Dnes, kdy Jawa hodlá bojiště malých kubatur úplně vyklidit, přinášíme test dalších čtvrtlitrových novinek. Jak je to možné? Díky skvělému nápadu dvou lidí mimo továrnu a pochopení vedení.\nTovárna Jawa využila při konstrukci modelu Travel 250 techniky a designu původní třistapadesátky, což je pochopitelné, ale některým zájemcům o jawu se čtyřdobým dvouválcem to nestačilo. Toužili po vzpomínkách, po retru, po liniích tak důvěrně známých našim tátům i nám samotným. A jedním z nich byl i Vojtěch Blecha, lékař z Kolína. Šel, koupil a vzápětí hned rozřezal sériového travela, aby vznikl první prototyp anebo řekněme raději \"ideový návrh\" nového Californianu 250.\nMates Moto Servis\nDílna Martina Pavluse v Lošánkách byla druhou štací nápadu. Díky veteránům mají k retru blízko. A navíc jde o oficiálního dealera motocyklů značky Jawa, takže hned po továrně je to asi druhé nejlepší místo. Tady vznikl další californian a nedávno pak nová Jawa 250 Four, jejíž označení nemá poukazovat na čtyřválec, ale na optickou spřízněnost s modelem 634. \nMezitím došlo v loňském roce na dohodu s mateřskou továrnou, která dodává do Lošánek nastrojená šasi s motorem, a několik kusů fungl nových dvěstěpadesátek s názvem Californian se už prodalo do Belgie. Projekt je zatím dost mladý a už v tuhle chvíli jej začíná komplikovat  rozhodnutí Jawy vycouvat z produkce motorek kubatur pod 660 cm3. Naplnění tohoto záměru by logicky znamenalo přerušení dodávek sestav do Lošánek. Právě ale dorazila příjemná zpráva z Jawy, že na cestě z čínské továrny TMEC je dalších 70 motorů, takže by projekt Californian/Four neměl být ohrožen.\nJednoduše perfektní!\nNedůvěra. To je prvotní pocit, který zažije asi každý, když zjistí, že tahle krása není produktem továrny, ale malého dealera.\nV Lošánkách nás čekají hned čtyři kousky k ozkoušení: po páru dva californiany a dvě \"čtyřky\", tedy pokaždé nový a starý vzor. Kalifa se čtyřdobým dvouválcem čínského původu navíc zdobí i výfukové koncovky á la Norton. Hned na první pohled je zřejmý perfektní finiš a lak. Čtyřku zdobí navíc stylové prachovky na přední vidlici a její nádrž je vyrobená z nových výlisků pocházejících z továrny Jawa. Díky spodnímu klenutí působí silueta \"fourky\" uceleným dojmem, mohutnějším nežli vedle stojícího californianu, jehož nádrž pochází z Indie (z modelu 250/590).\nJediné, co bych oba stroje mohly oželet (a pánové Pavlus i Blecha to vidí podobně), jsou chromovaná víka a kryty hlavy. Z nich na sto metrů sálá původ jinak povedeného motoru.\nU dárce orgánů, kterým je Jawa 250 Travel, už spolehlivost motoru řada majitelů prověřila. Víme také, že spotřeba je kolem 3 l/100 km, motor má docela dospělý zvuk, udrží cestovní stovku (s delším sekundárním převodem od úpravce) a že jezdí exempláře s už najetými 30 000 km. To není špatné. A jak je to s legislativou? Přestavbou v Mates Moto se nemění nic z technické specifikace Travelu 250, takže se maximálně může jednat o změnu barvy v TP.\nRadost\nVýfuky californianu se vám na volnoběh snaží vnuknout dojem, že sedláte půllitra. Dvojice rovnotlakých karburátorů reaguje bez ohledu na dosažené otáčky a díky pětistupňové převodovce je odpich příjemně živý. Nabízí se srovnání s třistapadesátkou 640 – není to sice úplně fér, ale někoho to může jistě zajímat.\nTak předně vychází čtyřtakt paradoxně pocitově lehčí. Zrychlení dvěstěpadesátky je živější než u sériového provedení. Vibrace tu nějaké jsou, ale na masáž dvoudobé 640 to nemá. V nejvyšší rychlosti (kterou jsme ovšem neměli možnost porovnat) bude dobře smontovaná třistapadesátka asi o chlup vpředu, ale přičteme-li k tomu ještě jízdní komfort (i ve dvou) a pětistupňovou převodovku, nebude maximálka asi nejdůležitějším kritériem. \nOstatně i zcela novou 350/640 vám v Lošánkách dokážou nabídnout, samozřejmě včetně \"papírů\", za nějakých 55 000 Kč. \nZakázková stavba californianu nebo fourky vychází asi na 75 000 Kč, což za první skutečný český \"café racer\" není hodně. A už vůbec ne potom, co se svezete. Retro dvěstěpadesátek, které upalují, dobře brzdí, nežerou a navíc skvěle vypadají, tu za takové peníze zase tolik nenajdete. A navíc, jestli je zdroj komponentů z Jawy omezen na desítky kusů, je už teď jasné, že jde o celkem dobře uloženou investici...", "headline": "Jawa Californian je zpátky. Retro z garáže se povedlo", "keywords": ["Belgie", "Indie", "Nový Zéland", "Investice", "Evropská unie", "Jawa", "jízdné", "pláž"], "publication_date": "2012-05-30 00:00:00"}