{"author": "František Dvořák", "brief": "Maserati 450 S Costin Zagato byl čtyřsetkoňový přízrak, ze kterého byli v Le Mans v roce 1957 všichni paf. Přezdívku „Monster“ mu vymyslel slavný závodník Stirling Moss, který ho tehdy krotil na závodní trati.", "category": "auto", "comments_num": "7", "content": "Černý přízrak futuristicky oblých tvarů se vrací v novodobém podání. Karosárna Zagato vzdává závodnímu speciálu hold studií nazvanou Mostro.\nItalsky je to „mostro“, anglicky „monster“, česky „monstrum“, každopádně je to jeden z nejparádnějších italských konceptů posledních let. Odvážný, agresivní, nezapomenutelný. Jeho tvůrcem je designér milánské karosárny Zagato, Japonec Nori Harada. Moderní kabát fluidních tvarů skrývá odkazy na původní „monstrum“. Nechybí typický prvek aut od Zagata, typická „zkrácená“ záď, kterému se říká „coda tronca“. Není to jen designérská manýra, vylepšuje to aerodynamiku.\nJen na vysvětlenou: jméno Costin v označení původního závodního speciálu z padesátých let patří Franku Costinovi, expertovi na aerodynamiku, který pomáhal monstrum pro čtyřiadvacetihodinovku v Le Mans pro Mosse stavět.\nČerný závodní prototyp postavený na oslavu století značky Maserati se představil na nóbl akci u jezera Como, slavné Concorso d’Eleganza di Villa d’Este. Zagato staví a upravuje auta urozené stoleté automobilky už od třicátých let minulého století.\nVypusťte monstra do provozu\nStejně jako předchůdce je to závodní speciál, ale může vyrazit do provozu. Zagato chce postavit pět kusů, které zhomologuje i pro provoz na běžných komunikacích. Budou výhradně černé a červené. Všechny mají vzniknout do konce roku a už jsou vyprodané.\nKaroserie i monokok, ve kterém sedí pilot, budou z karbonu, pomocné rámy nesoucí nápravy a motor budou ocelové. Atmosferický osmiválec 4,2 litru z Maserati GranTurismo se schová do dlouhé přídě, co nejdál za přední nápravu. Architektura ctí schéma transaxle, od podélně uloženého motoru se suchou skříní přenese kardan výkon k sekvenční šestistupňové převodovce uložené u zadní nápravy. Přibližně 420 koní výkonu nebude mít s tunu lehkým závodním speciálem moc práce.\nNápravy jsou tvořeny trojúhelníkovými rameny s odpružením systému push-rod. Devatenáctipalcové ráfky drží centrální matice, přední gumy mají rozměr 255/40, zadní 295/35.\nA jak dopadlo původní monstrum v Le Mans v roce 1957? Po třiceti kolech musel Stirling Moss kvůli závadě odstoupit.", "headline": "Je to monstrum. Italové s tímto autem vzpomínají na slavné časy", "keywords": ["Maserati", "přízrak", "Stirling Moss", "práce", "Le Mans", "Monstrum", "závodní speciál", "aerodynamika", "Komské jezero"], "publication_date": "2015-05-27 00:00:00"}