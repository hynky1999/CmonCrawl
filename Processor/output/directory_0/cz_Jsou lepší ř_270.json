{"author": "František Dvořák", "brief": "Další díl televizní autoškoly národa se chystá na konec února.  Diváci si v ní z pohodlí televizního křesla beztrestně vyzkouší, jací jsou řidiči. Součástí autoškoly bude také výuka zimní jízdy. Školení na uklouzaném okruhu v Sosnové absolvovali i oba moderátoři.", "category": "auto", "comments_num": "96", "content": "\"Zjistila jsem, že úplně špatně držím volant,\" říká Lucie Výborná, která bude celou autoškolou národa v sobotu 26. února od osmi večer na ČT1 s Alešem Hámou uvádět.\nKdyž Lucie Výborná jezdí svým volvem, má obvykle jednu ruku na volantu a pravačku na řadicí páce. \"Jenže když jedu do zatáčky, mám mít už řazení dávno vyřešené,\" říká, co jí vysvětlil instruktor. \nDiváci u obrazovek se tak třeba naučí, jak správně jezdit na uklouzané silnici a zároveň si vyzkouší, jestli vůbec patří za volant. Testování proběhne v rámci přímého televizního přenosu v autoškole národa.\nVyzkoušet se může každý\n\"Autoškola národa obrací pozornost médií, odborníků i veřejnosti k problematice bezpečné jízdy. Od dopravní policie víme, že podobné projekty reálně snižují dopravní nehodovost i počty zraněných a usmrcených osob,\" říká autor projektu Pavel Buršík. \nReálné dopravní situace tvůrci převedli do animací. V průběhu pořadu tak budou soutěžící ve studiu zkoušet své znalosti. Naživo proti sobě budou soutěžit dvě skupiny řidičů: muži proti ženám. \nZúčastnit a vyzkoušet se mohou také diváci prostřednictvím SMS. Novinkou je možnost zjistit správnost svých odpovědí na exkluzivně na internetu ve speciální aplikaci na iDNES.cz. Oficiálním mediálním partnerem autoškoly národa je také MF DNES. \nDiváci se dozvědí, kolik by získali bodů, kolik by zaplatili na pokutách a jestli by nepřišli o řidičský průkaz. Anonymní údaje z hlasování pak tvůrci použijí do statistiky. \"Vznikne tak na velkém statistickém vzorku i obecnější přehled o tom, jací jsou Češi řidič,\" popisuje Buršík. \nProjekt podporuje Ministerstvo dopravy ČR a Policie ČR. Záštitu nad ním převzal šéf dopravní policie Leoš Tržil, živého vysílání se má zúčastnit ministr dopravy Vít Bárta.\n\"Autoškola může odpovědět na to, jak se vyvíjí řidičská gramotnost českých občanů. Umožňuje totiž masový průzkum řidičského chování,\" popisuje Buršík. \"Je to dobré pro ověření znalostí,\" souhlasí s ním Tržil. \"Může být součástí celoživotního vzdělávání řidičů,\" doplňuje. \"V Česku je obrovská neochota k dodržování pravidel,\" dodává Miroslav Klásek z BESIPu.\nJak do zatáčky. Hlavně pomalu\n\"V tomto díle jsme se zaměřili na řízení v zimních měsících, kdy na řidiče číhá celá řada nástrah, a na techniku jízdy,\" přibližuje zaměření únorové televizní autoškoly Pavel Buršík. \n\"Naučíme se třeba projet umrzlou zatáčku. Na kluzné ploše si ukazujeme, že vždycky rozhoduje nájezdová rychlost do zatáčky,\" popisuje Miroslav Klásek, odborník BESIPu na bezpečnou jízdu, jednu z krizových situací, kterou se moderátoři učí řešit. Po speciální vrstvě se nedá ani chodit. Lucie Výborná si to taky o kus dál vyzkouší, když při nastupování do auta uklouzne a spadne na záda. \"Ukazujeme si, jak reagovat v takové situaci. Hlavně nebrzdit, nepanikařit, plynule řídit,\" dodává Klásek.\nOba \"školáci\" zjistili, že na pohled nevinná zatáčka se rychle projet nedá. Když to s nájezdovou rychlostí přehnali, skončili v kuželkách vytyčujících dráhu. \"Nejlepší samozřejmě je vůbec se do takové situace nedostat. Musíte se soustředit, jet obezřetně, čekat, že to bude klouzat. Začíná to ale už správným sezením za volantem,\" vypočítává Klásek.\n\"V autoškole národa vyhrají ženy,\" říká s jistotou Lucie Výborná. \"Jsou empatické, nemají tak velké ego. To na silnici nepatří,\" dodává důrazně a jde zkusit vyhýbací manévr na umrzlém zrcadle silnice na sosnovském okruhu.", "headline": "Jsou lepší řidiči muži, nebo ženy? Odhalí to autoškola národa", "keywords": ["Ford", "Volvo", "Aleš Háma", "Vít Bárta", "Český rozhlas", "Ministerstvo dopravy", "BESIP", "Poradna: Závody", "Dopravní informace", "Autoškola", "Testování", "SMS", "Roman Kresta", "Policie ČR", "Lucie Výborná"], "publication_date": "2011-02-07 14:30:00"}