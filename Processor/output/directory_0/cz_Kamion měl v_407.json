{"author": "Markéta Lankašová", "brief": "Téměř sedm milion kusů cigaret ukrytých za několika balíky roušek převážel kamion, který celníci zadrželi a zkontrolovali na hraničním přechodu u Mikulova. Byly neoznačené v zadním prostoru chladírenského návěsu.", "category": "brno", "comments_num": "9", "content": "Na neznačený náklad narazili jihomoravští celníci při silniční kontrole vozidel v sobotu. „Prodejem tohoto zboží by únik na spotřební dani přesáhl 22 milionů korun,“ vyčíslila mluvčí  Celního úřadu pro Jihomoravský kraj  Lada Temňáková. \nCelníci o víkendu ve spolupráci s Centrem služeb pro silniční přepravu prováděli kontrolní vážení vozidel v blízkosti bývalého hraničního přechodu u Mikulova. Zároveň prověřovali průvodní dokumenty k nákladu, registrační značky vozidel i osoby. \n„V jednom případě zastavila ke kontrole nákladní vozidlo jedoucí z Česka do Slovinska, které mělo převážet zdravotnické roušky. Vzhledem k tomu, že se jednalo o chladírenský návěs, rozhodli se celníci zboží zkontrolovat,“ popsala Temňáková.\nPo otevření nákladového prostoru celníci zjistili, že je zcela zaplněn paletami s kartonovými krabicemi obalenými smršťovací fólií. „Zkraje byly skutečně naloženy krabice plné roušek. Kontrolou ze žebříku si ale celníci všimli, že za nimi se na paletách nachází jiný typ kartonů, a navíc byl cítit zřetelný pach tabáku. Po otevření vybrané krabice kontrolující hlídka zjistila, že je plná kartonů neznačených cigaret,“ uvedla mluvčí.\nCelníci kamion odstavili a pomocí snímků z velkokapacitního mobilního rentgenu si potvrdili, že v převážné části návěsu je na paletách jiný druh zboží než roušky, které byly pouze na kraji. \nCelý náklad proto podrobili prohlídce. „V konečném důsledku celníci z útrob návěsu vyskladnili 33 palet se zbožím, z toho na 28 z nich byly naloženy kartony s cigaretami. Jednalo se celkem o 6 720 tisíc kusů cigaret a únik na spotřební dani byl předběžně vyčíslen na 22 milionů korun,“ upřesnila Temňáková. \n„Vzhledem k podezření, že mohlo dojít ke spáchání trestného činu porušení předpisů o nálepkách a jiných předmětech k označení zboží, si případ převzali kolegové z odboru Pátrání Generálního ředitelství cel k dalšímu šetření,“ uzavřela mluvčí.", "headline": "Kamion měl vézt roušky, celníci v něm objevili třicítku palet cigaret", "keywords": ["Slovinsko", "Jihomoravský kraj", "Jižní Morava", "Mikulov", "cigarety", "Karton"], "publication_date": "2022-01-25 11:32:00"}