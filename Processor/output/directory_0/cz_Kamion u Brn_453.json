{"author": "Robin Krutil", "brief": "Dálnici D2 z Lanžhota na Brno uzavřela v noci na úterý nehoda nákladního vozidla. Auto se na 3. kilometru u Brna převrátilo a blokovalo dopravu. Policie ji odkláněla na exitu 11, dálnici se podařilo zprůjezdnit až ráno.", "category": "brno", "comments_num": "12", "content": "Nehoda se stala mezi exity 3 Chrlice a 1 Brno-jih poblíž obchodního centra Olympia v pondělí po 22. hodině, nikdo se při ní nezranil.\n „Řidič rumunského kamionu značky Volvo se nevěnoval plně řízení a vjel do středových svodidel. Je možné, že usnul. Kamion se pak převrátil a vysypal se náklad,“ sdělil policejní mluvčí Bohumil Malášek.\nNa místě bylo potřeba uklidit kamion i vysypaný náklad. Z nákladního vozu rovněž uniklo asi 700 litrů nafty, kterou zachytávali hasiči pomocí sorbentu.\nDálnici se povedlo zprůjezdnit krátce po 9. hodině ráno.\nPolicie dopravu odkláněla na 11. kilometru dálnice přes Blučinu, Židlochovice a Rajhrad. Na samotné D2 se vytvořila šestikilometrová kolona, přetížená byla také objízdná trasa. Po uvolnění dálnice se kolona začala pomalu rozjíždět.", "headline": "Kamion u Brna vrazil do svodidel a převrátil se, D2 byla celou noc ucpaná", "keywords": ["Jihomoravský kraj", "kamion", "Lanžhot", "Vojkovice", "automobil", "nákladní vozidlo", "Národní dopravní informační centrum", "dálnice", "havárie", "Brno-město"], "publication_date": "2019-07-16 06:50:00"}