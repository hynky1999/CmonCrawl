{"author": "Markéta Lankašová", "brief": "Opatření proti šíření nákazy koronaviru zasáhla i do života lidí závislých na drogách. Kvůli uzavření hranic vyschly drogové přeshraniční toky a třeba v Brně není k sehnání heroin. Sociální pracovníci varují, že je narkomanům třeba zajistit náhražky jako například metadon, jinak přejdou na silnější a nebezpečnější látky.", "category": "brno", "comments_num": "1065", "content": "Za nedostatek drog mohou nejen uzavřené hranice, přes které se zejména heroin pašuje, ale také omezený režim lékáren.\n„Do lékáren chodí méně lidí, celkově je pohyb menší, proto si drogově závislí v lékárnách ani nenakoupí léky v takovém množství, aby se z nich dala droga připravit,“ popsal ředitel společnosti Podané ruce Jindřich Vobořil. \nPodle něj tak mohou rychle vznikat nelegální varny a laboratoře, kde se drogy budou míchat či ředit. Jedním z nejčernějších scénářů je obava, že lidé místo „zavedených“ drog začnou brát mnohonásobně silnější a nebezpečnější látky. \n„Závislí naskočí na náhražky, které budou zrovna k dispozici. Mohl by to být fentanyl, silnější opioid. Jenže jeho použití je často smrtelné, protože závislý neodhadne dávku,“ prohlásil Vobořil. \n Závislost se navíc často váže s depresí či duševními chorobami. A takových lidí s rostoucí nezaměstnaností či globální krizí přibývá. \n„Nejde jen o závislost na tvrdých drogách, ale i konopí či alkoholu. Dělat, že tu takoví lidé nejsou, je nesmysl. Teď je důležité, aby se spustil výdej substitučních látek, ideálně organizovaně přes města či centrálně od státu,“ navrhl Vobořil. \nSouhlasí s ním i ředitel Asociace nestátních organizací a brněnský exnáměstek pro sociální oblast Matěj Hollan (Žít Brno). \n„Pokud nechceme čelit velkým sociálním a zdravotním problémům, je nutné uživatelům této drogy zajistit dostatek substituce, protože závislost je jako nemoc, nejde jen tak najednou vysadit,“ uvedl Hollan. \nPo urgentním řešení situace volají i další organizace, které se zabývají drogovou problematikou. „Pokud se nezačne situace řešit okamžitě, může to mít vliv na životy mnoha závislých, zejména pak uživatelů heroinu,“ upozorňuje i Paul Kubas z Nadačního fondu Abbigail Williams. \nBrno na náhražky přispěje\nFond, který v terénu pracuje kontroverzním způsobem, navrhuje ještě jiné řešení. Podle Kubase by bylo vhodné otevřít, alespoň v omezeném režimu, detoxikační centra a oddělení závislostí v psychiatrických nemocnicích. \nSociální pracovníci varují, že pokud nedojde k rychlé nápravě, vzroste i počet míst, kde se ilegálně drogy připravují. \n„Černé laboratoře vyrostou třeba na Slovensku a k nám se pak drogy, o nichž nikdo není schopen říct, jak valné jsou kvality, prostě dostanou přes zelené hranice,“ dal příklad Vobořil. \nNa distribuci kontrolovaných náhražek však musí dohlížet lidé, terénní pracovníci. Jenže právě v sociálním sektoru stále chybí ochranné pomůcky, kterými by se lidé pracující v terénu mohli chránit. \n„Závislí jsou často lidé bez přístřeší, takže zvýšená pozornost u terénních pracovníků na hygienická ochranná opatření musí být vyšší,“ myslí si Vobořil.  \nBrno v pondělí nabídlo neziskovým organizacím a terénním pracovníkům pomoc. O dostupnosti potřebných substitučních látek pro drogově závislé jednali na mimořádném zasedání i tamní radní. \n„Pokud se na nás obrátí neziskové organizace, které jsou schopny a oprávněny substituci zajistit i bezpečně a řádně vydávat, jsme připraveni jim neprodleně finančně vypomoci,“ informoval náměstek brněnské primátorky pro sociální oblast Robert Kerndl (ODS).", "headline": "Karanténa odřízla narkomany od drog. Bez náhražek mohou umřít, varují experti", "keywords": ["Slovensko", "Jihomoravský kraj", "ODS", "Matěj Hollan", "Jindřich Vobořil", "Robert Kerndl", "Koronavirus", "Žít Brno", "Drogy", "Jižní Morava", "závislost", "Koronavirus v Česku", "Nadační fond", "Brno-město"], "publication_date": "2020-03-31 11:38:00"}