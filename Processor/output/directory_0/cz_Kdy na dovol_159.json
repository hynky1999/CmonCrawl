{"author": "František Dvořák", "brief": "Nejvíce Čechů vyráží do zahraničí v sobotu. Kolonám se však vyhnete v pátek do 14:30 nebo v sobotu pozdě odpoledne. Zjistil to T-Mobile z dat o pohybech telefonů v mobilní síti.", "category": "auto", "comments_num": "46", "content": "„Data společnosti T-Mobile z loňského roku - a není pochyb, že schéma se letos bude opakovat - jasně říkají, že na první prázdninový týden, kdy si bere dovolenou snad většina z nás, nejvíc lidí odjíždí do zahraničí právě v sobotu,“ komentuje výsledky analýzy Martina Kemrová, mluvčí mobilního operátora.\nV sobotu se z celého víkendu loni přesunulo 44 procent lidí, v pátek to bylo 27 a v neděli 29 procent. „Celkově se během prvního prázdninového víkendu vydá do zahraničí o 53 % více Čechů než o běžném víkendu. Nejčastěji míří na Slovensko nebo skrz Rakousko do Chorvatska či Itálie,“ uvádí Kemrová.\n Pokud chcete po českých silnicích s řadou zúžení a omezení projet relativně v pohodě, ideální je vzít si půl dne volno a cestovat v pátek zhruba do 14:30. „Prostě vyzvednout ratolesti rovnou před školou a vysvědčení oslavit už za hranicemi. Další variantou je v sobotu si pořádně přivstat a vyrazit kolem páté až šesté ráno. Nebo se naopak v klidu vyspat a vyjet večer po 19. hodině. Případně nechat odjezd až na nedělní ráno,“ radí Kemrová. \nV sobotu a v neděli dochází v porovnání s běžným víkendem k mnohem vyššímu nárůstu než v pátek. Konkrétně během „superpátku“ míří za hranice o 23 % lidí víc než běžně, v sobotu se na cesty oproti normálu vydá o 64 % lidí víc, v neděli pak dokonce o 74 %. Samozřejmě jsou značné rozdíly v časech – v pátek po vysvědčení se lidé na silnicích nejvíc koncentrují od 15:30 do 22 hodin, absolutní špička nastává mezi pátou a šestou hodinou odpolední. \n„Tehdy se cestě raději vyhněte. V sobotu můžete silný provoz očekávat prakticky celý den - od 8 do 18 hodin s vrcholem kolem poledne. Neděle má podobný průběh jako sobota s vrcholem mezi jednou až pátou odpolední,“ popisuje Kemrová.", "headline": "Kdy na dovolenou bez kolon? V pátek do 14:30 a pak od sobotního večera", "keywords": ["Chorvatsko", "Itálie", "Rakousko", "Slovensko", "T-Mobile", "analýza", "roura", "mobilní síť", "odjezd", "Martina Kemrová", "Vysvědčení"], "publication_date": "2018-06-28 00:05:00"}