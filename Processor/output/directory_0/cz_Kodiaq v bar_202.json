{"author": "František Dvořák", "brief": "Ředitel pražské policie Tomáš Lerch převzal od náměstka pražského primátora a radního pro bezpečnost Prahy Petra Hlubučka dvě Škody Kodiaq. Speciálně upravená a vybavená vozidla pro službu policistů z pohotovostní motorizované jednotky jsou určena pro velitele, kteří koordinují průběh akce při zásazích v terénu.", "category": "auto", "comments_num": "18", "content": "„Vozidlo je určeno především pro takzvaného velitele policie, který je pověřený k řízení sil a prostředků Policie České republiky a přebírá velení při mimořádných událostech na území hlavního města Prahy,“ vysvětluje Eva Kropáčová z policejního prezídia.\nNové policejní speciály zakoupila Praha z fondu pro bezpečnost. Magistrát uvolnil na nákup dvou vozidel celkem čtyři miliony korun. „Vozidla si policisté sami navrhli a dohlédli na provedení veškerých úprav,“ okomentoval Tomáš Lerch. V předchozích letech byly pražské policii z fondu pro bezpečnost uvolněny finanční prostředky na nákup štábního vozidla, přepravníku na koně nebo defibrilátorů.\n„Praha je podle různých statistik šesté nejbezpečnější město na světě. Vděčíme za to skvělé práci, kterou odvádí Policie České republiky a další bezpečnostní složky,“ uvedl při předání aut náměstek primátora Petr Hlubuček.\nOba kodiaqy mají pod kapotou 140kilowattový benzinový dvoulitr spojený s automatickou převodovkou DSG a pohonem všech kol. Auta jsou v policejních barvách se světelnou rampou s dvojitým majákem modročervené barvy a dvěma úrovněmi svítivosti (denní a noční režim) a zástavbou pro radiostanice. V kufru mají speciální výsuvnou zástavbu, která slouží k ukládání vybavení. \nVe výzbroji mají policejní kodiaqy mimo jiné hydrauliku na otevírání dveří, beranidlo, teleskopický žebřík, přenosné osvětlení, chrániče sluchu, detektor CO, dozimetr, zdravotnickou brašnu, defibrilátor, zastavovací pás, kužely, neprůstřelné vesty, helmy i alkoholtester.\nVelké SUV Škody nastoupilo k české policii letos v létě. První kodiaqy převzal ministr vnitra Jan Hamáček od zástupců automobilky letos v červenci (čtěte zde). Při předání nových vozů uvedl, že společně s vedením policie nyní uvažují nad tím, že by pro potřeby policejních hlídek byla potřeba větší auta, než jsou dnes standardní octavie.\n„Ukazuje se, že na policii je kladeno stále více nároků z hlediska vybavení,“ říká s tím, že za patnáct let se objem výbavy policejního vozu téměř zdvojnásobil. Kombíková octavia tak začíná být pro tuto výbavu malá. „Chtělo by to něco většího, takže ve škodovácké nabídce by to logicky bylo vozidlo typu Kodiaq,“ komentoval Hamáček.\nKoordinátoři\nSpeciální funkce „velitel policie“ vznikla v roce 2014. Velitel policie je pověřený k řízení sil a prostředků Policie České Republiky při mimořádných událostech. Je to policista zařazený u pohotovostní motorizované jednotky. „Hlavním cílem vzniku samotného velitele policie bylo zkvalitnění a zlepšení činnosti policie a vzájemnou spolupráci s ostatními složkami IZS při dané mimořádné události,“ vysvětluje Eva Kropáčová z policejního prezídia.\n„Mimořádná událost je náhlá závažná situace, která způsobila narušení stability systému a ohrožuje život, zdraví, majetek nebo životní prostředí vyžadující okamžitou pomoc.“ Příkladem mimořádných událostí, které policisté v Praze řešili: pád Trojské lávky, dopravní nehoda Vězeňské služby ČR na Pražském okruhu nebo požár a následná evakuace domu pro seniory na Černém Mostě.\n„Ještě pár let zpátky na místě události velel policista, který na místo dorazil jako první. Bylo jedno, z jakého útvaru pochází a kolik má zkušeností. Měl na starosti jak komunikaci s ostatními složkami IZS, tak s podáváním informací operačnímu důstojníkovi. Pro méně zkušené policisty to byl obtížný úkol, proto bylo postupem času rozhodnuto, že je potřeba mít k dispozici ve svých řadách zkušené policisty, kteří jsou schopni koordinovat a řídit síly a prostředky, tedy hlídky na místě. Především nést za ně zodpovědnost do doby, než si událost převezme místně příslušný důstojník nebo událost skončí,“ popisuje Kropáčová. \nOd roku 2014 důstojníci pohotovostí motorizované jednotky tuto koordinátorskou funkci vykonávali navíc při své práci. „Prvotní myšlenkou bylo, že velitelé policie budou vysíláni pouze několikrát do roka na velké události. Nakonec se však myšlenka osvědčila a testovací období ukázalo skutečnost, že je potřeba vyčlenit policisty, kteří mají dostatek zkušeností a předpoklad pro rychlé a takticky správné řešení při mimořádných situací,“ popisuje mluvčí.\nV lednu minulého roku vznikl první tým velitelů policie, který čítá dvanáct profesionálů z pohotovostní motorizované jednotky, s dlouholetou praxí v přímém výkonu služby. „V případě velení mají na sobě červenou vestu s označením velitel policie a dále interním označením Libela 10, Libela 100, nebo Libela 101, a to z důvodu rozlišení pro řadové policisty na místě události a následnou komunikací mezi nimi. Tito policisté do dnešního dne odveleli již více než tisíc mimořádných událostí. Jsou čtyřiadvacet hodin denně v terénu, tak aby byli v co nejkratším čase na místě události a mohli co nejdříve převzít velení,“ uzavírá Kropáčová.", "headline": "Kodiaq v barvách policie se hlásí do služby. Velitelé vozí i beranidlo", "keywords": ["Škoda Octavia", "Jan Hamáček", "Tomáš Lerch", "Vězeňská služba", "žebřík", "Černý Most", "policie", "Policie ČR", "Trojská lávka", "Petr Hlubuček", "Škoda Kodiaq"], "publication_date": "2020-10-14 12:00:00"}