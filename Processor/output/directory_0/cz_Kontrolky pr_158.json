{"author": "Roman Švidrnoch", "brief": "Seznamte se: olejnička, teploměr, vykřičník a baterie. Jen čtyři kontrolky z 23, které můžete na desce auta mít, vás zastaví a donutí zavolat odtahovku.", "category": "auto", "comments_num": "299", "content": "Ačkoli Radek Donner sám pracuje jako obchodní ředitel značkového servisu Škoda, znervózněl, když se mu na dovolené v Chorvatsku během jízdy zničehonic rozsvítila kontrolka žhavení. \nTa u naftové octavie (a dieselových aut obecně) zazáří na pár sekund před startem motoru, kdy se žhaví svíčky; za jízdy nemá důvod svítit. Volal tedy svým kolegům do servisu, a dozvěděl se, že s největší pravděpodobností mu nefungují zadní brzdová světla! A skutečně, závada byla na jejich snímači, v nejbližším škodováckém servisu mu ji bleskově odstranili.\nObdobná věc se stává i v benzinových autech, tam ovšem svítí kontrolka elektroniky motoru, představovaná třeba u škodovek třemi písmeny EPC. \"Když se jedna nebo druhá rozsvítí za jízdy, podle našich zkušeností je z 95 procent problém v brzdových světlech, tedy v jejich nefunkčním snímači, ne v žárovkách. Navíc, světla můžou i svítit, jen spínač hlásí chybu,\" říká Jan Junášek, mistr autorizovaného servisu Škoda NH Car v Praze na Černém Mostě. \nSpínač, umístěný za brzdovým pedálem, stojí několik set korun a měl by ho mít skladem každý značkový servis. V případě škodovek tedy mohou pomoci i servisy všech značek koncernu VW, tedy Audi, Seat či Volkswagen.\nPopsaná porucha je jednou z těch, o nichž mechanici vědí víc než návod k obsluze auta. Ten totiž třeba u Škody Octavia druhé generace (výroba 2004 – dosud) píše pouze, že závada je \"v systému elektronického řízení motoru\" a tvrdí, že řídicí jednotka dovolí dojet v nouzovém režimu do nejbližšího servisu. Ve skutečnosti tam – byť v nejhorším s nefunkčními brzdovými světly – dojedete bez problémů.\nZnáte svoje kontrolky?\nVětšina kontrolek na přístrojovém panelu auta se rozsvítí po nastartování zhruba na pět sekund, pak postupně zhasínají. Problém je, když nezhasnou, nebo když se rozsvítí za jízdy. Málokterý ze šoférů ovšem přesně ví, co znamená rozsvícení toho či onoho kontrolního světla. \nVyplatí se pamatovat si základní zásady. \"Zjednodušeně řečeno, rozsvícení červené kontrolky během jízdy znamená vážné ohrožení a je potřeba okamžitě zastavit auto a vypnout motor. Rozsvícení žluté kontrolky signalizuje varování. Jet dále se dá, ale jakmile to bude možné, musíte v návodu nebo v servisu zjistit, co se stalo,\" říká Rudolf Dreithaler z automobilky Škoda. \nS jejími mechaniky připravila MF DNES přehled kontrolek, protože škodovky jsou nejrozšířenější značkou v Česku, a navíc, u naprosté většiny automobilových značek jsou kontrolky stejné. Nejvážnější je rozsvícení červených kontrolek tlaku oleje a teploty chladicí kapaliny, většinou se pak neobejdete bez asistence servisních techniků a odtahové služby. \nSamozřejmě, některá červená světýlka jsou jen informativní, například signalizují otevření dveří, kufru, zatažené ruční brzdy. U některých vozů můžete najít speciální kontrolky, například u dieselů ikonku čerpacího stojanu obklopenou padajícími kapkami – pokud se rozsvítí, znamená to, že v palivovém filtru je voda a je nutné jej okamžitě vysušit. \nProstudujte si návod k autu\nDobrá rada před cestou zní: věnujte pár hodin přečtení návodu k autu a samozřejmě si ho vezměte sebou. \"V návodu se dočtete vše, abyste v případě nouze znali význam kontrolek, postup při výměně žárovek, rezervního kola nebo třeba stěračů,\" říká Dreithaler.\nObrovské množství řidičů však žádný návod k obsluze auta nemá. Buď u ojetého vozu příručka nebyla, nebo, což je ještě častější, je tam pouze německý, francouzský či holandský návod, abychom jmenovali země, odkud do Česka plyne proud ojetin. Česká verze se sehnat dá, ale bude vás to něco stát: u nových modelů pochodíte někdy ve značkovém autosalonu, ale připravte se na to, že po vás budou chtít většinou 500 korun; některé je nemají vůbec. Existují výjimky: například americký Jeep umožňuje stáhnout manuály vozů od roku 2004 zdarma, samozřejmě v angličtině. Jinak se ovšem s manuály čile obchoduje: okopírované a svázané kopie koupíte třeba na Aukru za zhruba 200 korun.\nCo hlásí světélka na palubní desce\nTlak motorového oleje (červená): Je nutné okamžitě zastavit a vypnout motor. U škodovek je rozsvícení kontrolky doprovázeno trojím zapípáním. Počkejte pět až deset minut, pak vytáhněte měrku a zkontrolujte hladinu oleje. Pokud je nízká (pod spodní ryskou měrky), dolejte olej. Musíte použít takový, jaký předepisuje výrobce auta. Nezáleží na značce, jen na takzvané viskozitě SAE (např. 5W–30, 5W-40, 10W-40). Oleje koupíte na většině benzinek, přesto je i u moderních strojů dobré vozit sebou aspoň litr v zásobě. \nNení pravda – ale často se to tvrdí – že vadí smíchání studeného oleje z lahve a teplého z motoru. Jestliže olej na dolití nemáte, nesmíte jet dál, mohli byste motoru vážně uškodit. Totéž platí, i když je oleje dostatek a kontrolka stále bliká. Jedinou možností je nechat se naložit na odtahovku a odvézt do nejbližšího servisu. Nenechte se tahat na laně – vzhledem k tomu, že nesmíte nastartovat a nechat motor běžet ani na volnoběh, nefungovaly by vám posilovače řízení a brzd. Pro zajímavost: nelekněte se, ale u aut koncernu Volkswagen, které mají velký informační displej, kontrolka mazání po nastartování nesvítí, nahrazuje ji slovní \"hlášení\", že hladina oleje je OK.\nMnožství motorového oleje (žlutá): Je to stejná olejnička jako u tlaku oleje (u škodovek podtržená vlnovkou), jen žluté barvy. Rozsvícení doprovází jedno pípnutí; v případě informačního displeje i nápis \"check oil level\". Ukazuje, že je potřeba dolít motorový olej. Otevřete-li kapotu motoru na déle než půl minuty, kontrolka zhasne, i když olej nedolejete, ale po zhruba 100 km se zase rozsvítí. Jestliže kontrolka nesvítí, ale bliká, znamená to, že vadný je snímač hladiny. V tom případě budete muset na kontrolu do servisu.\nDobíjení: červená kontrolka znamená třeba spadlý klínový řemen, závadu alternátoru – většinou se dá dojet k nejbližšímu servisu, vypněte ale všechny elektrické spotřebiče jako klimatizaci nebo rádio, protože baterie není dobíjena. Pokud se ale současně rozsvítí kontrolka teploty chladicí kapaliny, znamená to okamžitou \"konečnou\" – musíte zastavit a vypnout motor, jinak by se mohl poškodit. Pak už volejte svou asistenční službu.\nTeplota nebo množství chladicí kapaliny: Rozsvícení signalizuje, že kapalina je přehřátá, nebo je jí příliš málo. \"Je nutné počkat, až motor vychladne, při jízdě po dálnici třeba i půl hodiny, až bude teploměr ukazovat třeba 60 stupňů, jinak se můžete opařit. Pak otevřte kapotu a zkontrolujte množství kapaliny ve vyrovnávací nádobce (tekutina v ní  má většinou červenou barvu). Pokud je hladina pod ryskou, dolejte ji – na dojetí můžete klidně i obyčejnou vodu, ani nemusí být destilovaná,\" říká mechanik Jan Junášek s tím, že pak musíte do servisu, kde vám doplní správně naředěnou směs vody a mrazuvzdorného prostředku. \nProblém vzniká často netěsným vodním čerpadlem, hadicemi nebo i trhlinkou v samotném chladiči; voda se může ztrácet pomalu a dlouhodobě. \"Pokud ji doplníte a ujedete 300 km, než se kontrolka zase rozsvítí, bude to malá závada. Samozřejmě, když nalejete tři litry vody, nastartujete a ujedete 300 metrů, nesmíte už dál pokračovat,\" říká Junášek.\nModerní auta už ovšem \"nevaří\" tak často jako staré Škodovky 120 s chladičem vpředu a motorem vzadu. Někdy totiž může být za problémem s chlazením jen prasklá pojistka ventilátoru chladiče. \"Šikovnější člověk se podívá na pojistkovou skříň, zkontroluje, jestli není špatná pojistka, případně ji vymění a jede vesele dál,\" dodává Junášek.\nNa víku pojistkové skříně je v symbolech vysvětleno, které pojistky k nim patří. V povinné výbavě auta jsou kromě žárovek právě i pojistky, jejich výměna by neměla být problémem. A nemusí to ani znamenat, že spálená pojistka ukazuje na nějaký dlouhodobý problém. \"Klidně to může být jenom přepětím, výpadkem, a po výměně bude všechno fungovat,\" říká Junášek. Ještě před cestou se doma podívejte, kde pojistky jsou, pokud nemáte návod, zajeďte se poradit do servisu, ukáží vám je.\nBrzdy: Když červená kontrolka vykřičníku v kolečku svítí, je to nejčastěji zcela banálně kvůli zatažené či neúplně povolené ruční brzdě; stává se, že ji nespustíte až dolů a kontrolka stále svítí. Pokud začne blikat – a ozve se trojí pípnutí nebo se rozsvítí i žlutý symbol ABS, je to mnohem větší problém. Musíte okamžitě zastavit a zkontrolovat hladinu brzdové kapaliny v nádržce. Ta mívá žluté víčko, žlutá je i kapalina, a je vždy blízko posilovače brzd (velký válec). Pokud klesla pod hladinu MIN, je lépe nejet dál a zavolat servis (pokud nemáte kapalinu na dolití). Pokud je kapaliny dost, ale kontrolka stále bliká, můžete jet pomalu a opatrně do servisu, myslete na to, že brzdy najednou mohou zeslábnout.\nServořízení (posilovač řízení): I tato kontrolka má \"dva stupně\", žlutý a červený. Pokud se rozsvítí žlutá, sníží se účinek posilovače; červená znamená celkový výpadek serva a ztrátu posilovacího účinku. Je však možné pokračovat v jízdě do servisu, jen musíte na točení volantem vynaložit větší sílu (jako kdyby auto posilovač nemělo). \nZávada řídicí jednotky motoru: Kontrolka hlídá stav řídicí elektroniky motoru (i automatické převodovky), když nezhasne po nastartování, může to být třeba i nekvalitním palivem nebo jinou ne tak vážnou příčinou, a po čase může zase zhasnout. Ve většině případů se s autem může normálně jezdit a není nutné jej táhnout na laně. Pokud jen svítí, je to ještě dobré, horší je, když začne blikat – pak může jít o vážnou závadu, například poškození katalyzátoru, vedoucí k poklesu výkonu. Pak je nutné navštívit okamžitě servis. \nKontrolka se často rozsvěcí při používání jiného paliva (např. bioethanol), než je předepsáno výrobcem auta. \nU moderních vozů koncernu VW je tato kontrolka specifičtější: varuje před závadou v kontrolním systému výfukových plynů. Auto může v nouzovém režimu dojet do servisu. Elektroniku motoru hlídá u benzinových škodovek kontrolka EPC, u naftových se rozsvěcí symbol žhavicí spirály.\nAirbagy (vzduchové vaky): Žlutá kontrolka, když se rozsvítí, je to většinou kvůli krátkodobému výpadku elektroniky. \"Airbag zůstává v tak 90 procentech případů funkční, samozřejmě je ale dobré zajet do servisu, aby se na příčinu podívali. Může třeba vypadnout kabel, pak by vak při nárazu nefungoval,\" říká mechanik Jan Junášek. Stejně tak signalizuje závadu, když se kontrolka airbagu po startu vůbec nerozsvítí. \nFiltr PDF (pevných částic): Pouze u dieselových motorů. Žlutá kontrolka, která se rozsvítí, když jezdíte převážně na krátké vzdálenosti a filtr se zanáší sazemi. Je třeba co nejdříve auto pořádně projet, alespoň 15 minut rychlostí  ideálně 90 až 110 km/h na čtvrtý nebo pátý rychlostní stupeň, tak, aby motor měl otáčky mezi 1 800 a 2 500. Pokud byste kontrolku ignorovali, motor se přepne do nouzového režimu, pojede na nízký výkon, odpojí se turbodmychadlo a bez návštěvy servisu se neobejdete. Totéž, když se rozsvítí současně s filtrem DPF i kontrolka žhavení, jde většinou o závadu čidla.\nInformativní kontrolky – žluté\nESP:Stabilizační systém podvozku, u některých aut nejde vypnout, u jiných ano. Pokud se kontrolka rozsvítí, systém nefunguje, na funkci auta to však nemá vliv, jede potom jako běžný vůz bez ESP. Pokud se kontrolka rozbliká za jízdy, znamená to, že systém právě zasahuje do řízení – je to tedy vždy v nějaké potenciálně nebezpečné situaci.\nABS: Platí totéž, co u ESP. Občas se stává, že \"odejde\" čidlo na kole, třeba při jízdě ve sněhu či v písku. \nPak se kontrolka rozsvítí, ale neznamená to, že by vůz nebyl dál pojízdný a nebrzdil – pouze bude brzdit jako dříve všechna auta bez tohoto systému, tedy při razantním brzdění se brzdy zablokují a můžete dostat smyk.\nKontrolka brzdového obložení: Pokud se rozsvítí, má obložení předních brzdových destiček před sebou už jen zhruba 1 000 km, než budete brzdit plechem. Do servisu ale určitě bez problémů dojedete. Pozor, systém nijak nehlídá zadní brzdy, takže pokud zanedbáváte údržbu, ty mohou už být \"plech na plech\" a poznáte to jen podle protivných skřípavých zvuků. \"Právě tahle kontrolka ale vyvolává u spousty našich zákazníků paniku, volají, jestli mohou jet dál. Zrovna tady to jde bez problémů,\" říká Jan Junášek.\nTlak v pneumatikách: Systém hlídá správné nahuštění pneumatik. Z čidla ABS si bere údaje o poloměru a otáčkách kol, a pokud se mezi sebou výrazněji liší, kontrolka se rozsvítí. Pak je nutno co nejdřív zajet na benzinku, zkontrolovat všechna kola a dofouknout je. Při poruše ABS se rozsvítí i tato kontrolka. Dražší vozy používají rovnou snímač tlaku v pneumatice, tento systém je přesnější, ale poruchovější.\nOstřikovače: Kontrolka \"fontánky\" vyžaduje pouze dolití ostřikovací kapaliny, kterou koupíte na každé benzince. Nádoba na ni mívá modré víčko se symbolem fontánky a třeba u škodovek není nikdy kulatá - narozdíl od vyrovnávací nádržky chlazení, do níž patří jen chladicí kapalina, maximálně nouzově čistá voda.", "headline": "Kontrolky prozradí, že je vašemu autu špatně", "keywords": ["Audi", "Jeep", "Seat", "Škoda Auto", "Volkswagen", "Škoda Octavia", "Chorvatsko", "Dovolená", "Odtahová služba", "Nebezpečná látka", "Manuál", "Teploměr", "klimatizace", "autosalon", "Černý Most", "ABS", "Radek Donner"], "publication_date": "2011-07-14 00:00:00"}