{"author": "Eliška Kolínková", "brief": "Od března povede Dům umění města Brna pedagožka Terezie Petišková z Ústí nad Labem. Chce jeho program rozšířit na více generací umělců a žánrů a počítá s tím, že musí přesvědčit hlavně politiky.", "category": "brno", "comments_num": "0", "content": "V Brně vystudovala a v 90. letech vedla Galerii mladých. Teď teoretička umění Terezie Petišková vystřídá Rostislava Koryčánka v čele Domu umění města Brna. \nŘada lidí, kteří brněnskou kulturu sledují, má přitom za to, že Koryčánek skončil kvůli sporům s vedením města. I Petišková počítá s tím, že to nebude mít jednoduché.\nCo říkáte na výsledek výběrového řízení?Mám radost, že jsem vyhrála.\nByla jste překvapená, že neuspěl dosavadní ředitel Rostislav Koryčánek?Rosťa Koryčánek má za sebou spoustu práce. Jeho představa, kam má Dům umění směřovat, byla ze všech předložených projektů nejkonkrétnější, protože vycházel ze své pětileté práce. Jinak myslím, že odborné síly byly vyrovnané.\nMyslíte, že měl vyhrát?To záleželo na výběrové komisi.\nJak jeho působení v čele Domu umění hodnotíte?Hodnotím ho pozitivně, udělal spoustu zajímavých projektů. Kvalita publikací Domu umění se za něj obrovsky zvýšila. Já jsem ale zastáncem toho, aby bylo širší zastoupení žánrů a jednotlivých generací umělců. Šla bych do větší šířky ve vztahu k místní scéně, jinak však jeho pohled respektuji.\nOn sám i další lidé z oboru říkají, že byl odvolán kvůli sporům s vedením města. Nebojíte se, že budete muset skákat, jak politici pískají?Prezentace současné umělecké scény širší veřejnosti není vůbec nic jednoduchého. Je velmi různorodá škála pohledů na to, jak by se to mělo dělat. Současná scéna, na kterou se Dům umění orientuje, je s tím neustále konfrontována. Mám zkušenost z brněnské Galerie mladých, kde to probíhalo podobně. Ani jeden z porevolučních ředitelů Domu umění města Brna nevydržel déle než jedno funkční období. Každý, kdo se v této roli objeví, bude tento problém mít. Jen někdy to jde o něco lépe a někdy o něco hůř. Je potřeba hledat shodu a komunikovat s politiky.\nJaké máte s Domem umění plány?Nejdůležitější je právě rozšíření programu pro návštěvníky více generací. Chci také zabrousit do tvorby autorů, kteří představují mezigenerační dialog. Moje myšlenka přihlásit se na konkurz vlastně vzešla ze spolupráce s Domem umění na projektu, který se bude konat v roce 2014. Orientuje se na autorky české výtvarné scény nejstarší generace, které oslovují starší i současné umělce. V budoucnu bych chtěla připravit víc takových projektů.\nUž máte v hlavně nějaké konkrétní kroky?Nastupuji do funkce 1. března. Celý rok 2013 už je finančně a programově naplánovaný, takže přebírám výstavní plán Rosti Koryčánka. Moje dramaturgická práce přijde až v dalším roce.\nBudete pokračovat i nadále ve výuce na univerzitě v Ústí nad Labem?Asi není reálné, abych tam působila v nějaké větší míře. Budu se však snažit zůstat s akademickým prostředím v kontaktu. V Brně mám část rodiny, uvažuji, že bychom se přestěhovali nastálo. Zpočátku však budu určitě dojíždět a domů do Ústí se vracet na víkendy.\nJaké máte vazby na Brno?Studovala jsem v Brně a následně zde vedla Galerii mladých. K městu mám vřelý vztah a brněnskou kulturu sleduji.", "headline": "Koryčánek udělal spoustu práce, říká nová šéfka Domu umění v Brně", "keywords": ["Jihomoravský kraj", "iPad", "Rostislav Koryčánek", "Umělec", "výběrové řízení", "Dům umění Zlín", "Dům umění města Brna", "Brno-město", "Ústí nad Labem"], "publication_date": "2012-12-21 16:30:00"}