{"author": "pro iDNES.cz", "brief": "Od prvního října není třeba s sebou vozit v autě celou řadu položek dříve povinné výbavy, což je jednoznačně dobrá zpráva. Všichni tak získáváme více využitelného prostoru pro náklad nebo věci, které se opravdu mohou hodit. Vytvořte si v autě svou KPZ, tedy krabičku poslední záchrany pro všechny situace.", "category": "auto", "comments_num": "49", "content": "Nově můžete nechat doma sadu žárovek a pojistek i velkou část lékárničky, hever, klíč na kola i rezervu. Poslední tři věci vám nemusí zabírat místo v kufru, pokud máte dojezdové (run-flat) pneumatiky, opravnou sadu nebo nonstop asistenční službu. Ta je pro mnohé motoristy společně s kreditní kartou jediným nářadím, které jsou ochotni u auta použít.\nAsistenční službu poskytují jak pojišťovny (základní služby bývají často součástí povinného ručení – prostudujte si podmínky, abyste nebyli překvapeni), tak automobilky (většinou zdarma a pod názvem evokujícím spojení se značkou – např. u Škodovky se jmenuje Škoda Assistance). \nDo prostoru po rezervě se hravě vejde celá řada užitečných věcí, které mohou pomoci jak vám, tak ostatním na silnici i mimo ni.\nZvláště majitelé a provozovatelé starších vozů mají vyzkoušeno, že vozit s sebou několik instantních léků na různé automobilové neduhy je více než doporučeníhodné. Úplně banální a snadno opravitelná závada vás nevyřadí z provozu, nebo neodsoudí k čekání na asistenci, pokud ji máte na místě čím a jak opravit. \nNetýká se to však jen starších vozů, kde čas od času něco dožije, ale i úplně nových aut – neočekávaná situace nemusí pramenit jen z poruchy, ale i z drobných nehod či poškození stojícího vozu na parkovišti. Nemusí také postihnout přímo vás, ale třeba rodinu, s níž jedete společně na dovolenou dvěma auty, nebo někoho úplně cizího – vždyť pomoct v nouzi je vždy skvělý pocit.\nKPZ, tedy krabičku poslední záchrany, znali již hoši Rychlých šípů, skauti i všichni cestovatelé. Níže najdete tipy na vybavení „automobilové KPZ“, které vycházejí ze zkušeností několika generací motoristů získaných během stovek tisíc kilometrů na silnicích, mimo ně i na závodních okruzích. Ke každé položce nastíníme alespoň několik příkladů, k čemu se hodí, proč ji s sebou vozit a kam ji v autě umístit, aby pokud možno nepřekážela a byla po ruce.", "headline": "Lepicí páska i vidlička. Co by nemělo chybět v kápézetce do auta", "keywords": ["Škoda Auto", "Poradna: Autoservis", "parkoviště", "lano", "Autolékárnička", "žárovka", "LAN", "povinná výbava automobilu", "Krabička poslední záchrany", "Lepicí páska"], "publication_date": "2018-10-09 00:00:00"}