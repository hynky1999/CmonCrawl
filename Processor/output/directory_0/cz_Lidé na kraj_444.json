{"author": "Marek Osouch", "brief": "Lidé z nejmenší městské části v Brně si stěžují na plány developera, který chce stavět domy podobné rodinným jako nebytové prostory. Plánovaný projekt označují za fintu, jak postavit víc bytů, než umožňuje územní plán. Developer stížnosti vnímá jako obstrukce.", "category": "brno", "comments_num": "157", "content": "V nejsevernější a zároveň nejmenší městské části Brna nyní žije asi osm stovek lidí. Brzy jim přibude řada nových sousedů. Developerská společnost Tomi invest totiž v Útěchově na ploše vedle sportovních hřišť plánuje stavbu třinácti objektů. \nŠest z nich je určeno k bydlení, dalších sedm je plánováno jako nebytové prostory, tedy pro ateliéry či administrativu.\nČást místních ale tvrdí, že jde jen o účelové označení a developer kličkuje, aby vyhověl územnímu plánu, který na pozemku o velikosti téměř čtyř tisíc metrů čtverečních dovoluje postavit rodinné domy pouze na polovině plochy. Jeden z obyvatel Petr Slezák se proto obrátil na právníky, s nimiž podal odvolání proti dnes nepravomocně vydanému stavebnímu povolení.\n„Blíže nespecifikované objekty administrativy zjevně nebudou žádnou přidanou hodnotou pro místní obyvatele, nezajistí služby spojené s bydlením,“ vysvětlila Slezákova právnička Sandra Podskalská z advokátní kanceláře Frank Bold, proč považuje označení poloviny staveb za nebytové prostory jako účelové. \nVšechny plánované budovy jsou navíc v nákresu, který má MF DNES k dispozici, navrženy identicky, ostatně jsou i zhruba stejně velké.\n„Domněnku o účelovém pojmenování podporuje také fakt, že pro administrativní budovy platí norma stanovující světlou výšku (prakticky využitelná výška konstrukce, pozn. red.), kterou však plánované objekty v Útěchově nesplňují. Odpovídají spíše rozměrům pro obytné místnosti v rodinném domě,“ prohlásila právnička s tím, že nechtějí nikomu bránit v jeho záměrech, ale v tomto případě jsou přesvědčeni, že by výstavba neudělala dobrou službu ani novým, ani stávajícím obyvatelům městské části.\nZáměrná vizáž, hájí se developer\nŠéf Tomi investu Miroslav Kachlík nařčení odmítá. Hájí se tím, že získal veškerá razítka. „Navržené řešení záměrně ladí s okolní zástavbou. Není tedy náhoda, že nebytové objekty vnějším vzhledem odpovídají charakteru rodinných domů. Vnitřním uspořádáním ale splňují požadavky na administrativní objekty. Dokladem jsou kladná stanoviska a vyjádření všech dotčených orgánů,“ prohlásil Kachlík.\nRespektuje sice právo místních s výstavbou nesouhlasit, ale jejich kroky považuje spíše za obstrukce. Námitky označuje za nerelevantní, zavádějící a účelové, což dokládá i tím, že záměr na výstavbu v lokalitě měli také jiní investoři.\nPo dotazu MF DNES si stanovisko k projektu, vydané příslušným magistrátním odborem, prostudoval i brněnský radní pro územní plánování Filip Chvátal (KDU-ČSL). Plánovanou výstavbu nevnímá jako „nekalou“, nespatřuje v ní tedy obcházení územního plánu, jak tvrdí lidé z Útěchova. \n„Odbor se vyjadřuje vždy k podané žádosti a připojené projektové dokumentaci. Obecně tak nemůže předjímat, že bude někdo užívat stavbu po dokončení jinak, než předložil záměr úřadu,“ poznamenal radní.\nJinými slovy z předložených dokumentů nezjistí, zda budoucí majitelé nebytových prostor v nich nakonec nezačnou také bydlet. Podobně hovoří i starosta Útěchova Zdeněk Drahoš (nez.). „Nikdo neví, nakolik je určení jednotlivých objektů pouze teoretické a nakolik skutečně upřímné. Projekční ateliér může být na druhou stranu stavebně shodný s rodinným domem. Je těžké předjímat,“ podotkl.\nPodle developera nelze předem říct, kdo si administrativní objekt koupí a za jakým účelem. „Vzhledem k tendenci ve společnosti a koronavirové pandemii roste zájem o tento typ samostatných nebytových objektů – kanceláře architektů a projektantů, daňových poradců, účetních či uměleckých profesí. Již nyní se nám přihlásilo několik zájemců,“ prohlásil Kachlík.\nNový územní plán dá zelenou\nPodobnou situaci kvůli pochybnostem, zda developer staví to, co deklaruje, MF DNES loni v létě popsala také u lékařského areálu Hippokrates, jejž má na starosti brněnská společnost Properity. Na okraji Masarykovy čtvrti na ploše územním plánem určené pro zdravotnictví oficiálně vybudovala ordinace a ambulance. Technicky jsou však řešené tak, že fakticky umožňují i celoroční bydlení.\nJak připomněl radní Chvátal, Brno chystá nový územní plán, který nahradí zastaralý z roku 1994, a právě u diskutované parcely v Útěchově se počítá se změnou využití. Už by neměla být zařazená v kategorii „plocha obchodu a služeb“, kterou je možné využít maximálně z poloviny pro bydlení, ale bude se jednat o plochu smíšenou obytnou, kde žádný takový limit není. \nPokud by tedy nový územní plán platil už dnes, mohly by být všechny objekty vedené jako rodinné domy.\nA právě tak se loni změnil stávající územní plán i na parcelách u projektu Hippokrates. Ze zdravotnictví už je dnes také bydlení. Nic to však nemění na tom, že firma získala stavební povolení na zdravotnický objekt a začala stavět dávno předtím, než změnu zastupitelé schválili.\nV případě Útěchova teď stavební odbor magistrátu čeká na rozhodnutí o odvolání. I kdyby ho však zamítl, je Petr Slezák připraven podat žalobu a stavbě zabránit. \n„Požádali bychom o odkladný účinek nabytí právní moci povolení, aby se to opět zdrželo,“ řekl Slezák, kterému zejména vadí, že se zintenzivní doprava kolem jeho domu.", "headline": "Lidé na kraji Brna se staví proti „ateliérům“, považují je za fintu", "keywords": ["Jihomoravský kraj", "Bydlení", "KDU-ČSL", "Developer", "Útěchov", "Brno-město"], "publication_date": "2021-04-01 11:01:00"}