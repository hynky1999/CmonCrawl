{"author": "František Dvořák", "brief": "Mokka je třetí nejúspěšnější opel v současné nabídce. Teď dostává nový turbodiesel 1,6, který nahrazuje vysloužilý agregát od Isuzu. Se svalnatým malým opelem vybaveným novým motorem jsme se už svezli.", "category": "auto", "comments_num": "5", "content": "Znalci opelů, kteří úplně novou šestnáctistovku vyvinutou v laboratořích značky v Turíně už znají z merivy, astry a zafiry říkají, že jezdí jako dvoulitr, který byl v nabídce Opelu donedávna. Nový motor se povedl, mezi dieselovými šestnáctistovkami, které v nabídce značek nahradily původní motory s objemem kolem dvou litrů, patří k tomu lepšímu.\nNový agregát nahradil původní 1,7. To byl jeden z těch nafťáků, u kterého máte strach, že mu ubližujete, když řadíte. Byl navíc hodně hlučný, rachtal, drnčel, sýpal. Byl ale aspoň vcelku úsporný. I při svižné jízdě si bral v mocce nějakých šest litrů, což není na vysoké auto špatná hodnota.\nTo nástupce je na tom s dynamikou lépe, apetitem stejně, je ale mnohem vychovanější. U Opelu o něm říkají, že je to „šeptající diesel“. Podle laboratorních měření to tak vychází, projev má motor opravdu kultivovaný, oblibu v naftě neutají, ale každopádně je tichý a neklepe se.\nMokka se ním nese hezky. Sil má na rozpohybování malého SUV s pohotovostní hmotností jeden a půl tuny dost. Při svižné, ale ne nejrychlejší jízdě převážně po okreskách a stodvacítce po dálnici jela za 6,3 litrů. Příjemnému pocitu nahrává hladký náběh turba. Je to velmi příjemný motor, který by slušel i větší insignii. Se 136 koňmi by měl s mohutným a těžkým autem práci, ale roli základní dieselové motorizace by zvládl rozhodně důstojně. Oficiálně se prý 1,6 do insignie nechystá, tipujeme ale, že nejpozději do roka se malého dieselu vlajková loď značky dočká.\nTurbodiesel lze v Opelu Mokka pořídit i s automatem, to pak ale musíte oželet pohon všech kol, což je jedno z lákadel modelu. Pokud zvolíte šestistupňový automat, nalaďte se na ležérnější jízdu. Převodovka řadí hladce, v podřazování je ale velmi pomalá a nechápavá k povelům řidiče plynovým pedálem, chce to prostě klid.\nProstorový přeborník to není\nMokka je příjemné auto, které padne do ruky. Od SUV nemůžete čekat dravost a agilitu, do zatáček se ale vysoké auto skládá statečně. Podvozek má spíš tužší, je ale dobře dotlumený, na velkých osmnáctipalcových kolech neposkakuje, nepřenáší rázy a dobře se vypořádá i s retardéry. Co mu ale nejde je odhlučnění, od podběhů se ozývá při jízdě na hrubém povrchu dunivý hluk. Slušné je řízení, které přidá řidiči na jistotě.\nVnitřek sází na jednu z mála opravdových výhod SUVček: dobře se do něj nastupuje. S mohutným vzhledem ale neladí vcelku malá kabina, to je bolest většiny moderních opelů: astra s insignií jsou také na pohled obrovité, uvnitř se ale cítíte občas jako v tanku. O mocce to platí taky, výhled jinam než dopředu je zpoza volantu dost špatný.\nNabídkou místa je malé SUV blízké tradičně stavěné corse, ta ale nemůže mít pohon všech kol (elektronika připíná pohon zadní nápravy v případě prokluzu předních kol). A to je jedna z výhod mokky. Dobrodružně vypadající konkurence v podobě Renaultu Captur nebo Peugeotu 2008 možná vypadá na parkovišti nákupní galerie šikézněji, na víc než poháněná přední kola se ale nezmůže.\nKufr je řečí čísel velký jako u malého hatchbacku (356 litrů), praktická zkušenost říká, že je vhodnější spíš na nakupování, než na kočárkování. Pokud ho pořizujete pro maminku s miminem, raději vyzkoušejte, jestli se tam váš kočárek dá rozumně naložit. Kabina je akorát velká pro dva dospělé a dvě děti, dospěláci se dozadu poskládají také, ale rozvalovat se tam rozhodně nebudou.\nUšetřte za vestavěnou navigaci. Mokka ještě nemá nejnovější multimediální systém s dotykovým displejem. Starší verze s ovládáním na přečudlíkovaném středovém panelu (v té změti tlačítek třeba najdete tři s popiskem NAV jako navigace), ve kterém se zorientovat nezvládnou mnozí ani po měsících používání, má pomalou a chaoticky fungující navigaci. Zkusili jsme podle ní jezdit na úplně neznámých silnicích a často musel vypomáhat s luštěním jejích příkazů spolujezdec. \nNa pohled je hodně mokka vysoká, je to ale jen klam, designéři dali autu hodně nasvalený výraz, výškou ovšem ostatní malá SUV nepřesahuje. Městský teréňák s délkou 4,3 metru je zvenku velký jak MPV Opel Meriva, možná vypadá o něco šmrncovněji, meriva je ale o několik řádů praktičtější. Rodinu uspokojí lépe a jezdí minimálně stejně. Navíc bude lacinější. Meriva zas nemůže být čtyřkolka.\nNejlevnější mokka s novým turbodieselem stojí 502 tisíc, automat je za pětatřicetitisícový příplatek. Verze s provedením všech kol startuje na 552 tisících.\nOpel Mokka jsme testovali na konci roku 2012:", "headline": "Malý svalovec Opel Mokka: první svezení s novým dieselem", "keywords": ["Opel", "Peugeot", "Chevrolet", "Buick", "Isuzu", "Finsko", "Španělsko", "Portugalsko", "Německo", "Řecko", "Irsko", "Poradna: Vybavení", "insignie", "diesel", "Sport Utility Vehicle (SUV)", "Renault Captur", "Velmistr FIDE", "Turín"], "publication_date": "2015-03-02 00:00:00"}