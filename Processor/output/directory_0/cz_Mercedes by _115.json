{"author": "František Dvořák", "brief": "Zastoupení značky Mercedes-Benz by mohlo v Česku svolat kvůli nepovolenému softwaru pro regulaci emisí do servisů zhruba 5000 vozů. Uvedl to mluvčí českého dovozce Jan Kuhn. O jaké modely a ročníky vozů půjde, však nespecifikoval.", "category": "auto", "comments_num": "13", "content": "Německé ministerstvo dopravy v pondělí oznámilo, že v Evropě je nepřípustným softwarem pro regulaci emisí vybaveno zhruba 774 000 automobilů Mercedes. Německý list Bild však s odvoláním na zdroje z podniku uvedl, že nyní budou přezkoumány další miliony mercedesů a existuje podezření, že nepovoleným softwarem pro regulaci emisí je vybaveno kolem tří milionů naftových automobilů značky.\n Automobilové emise se dostaly do centra pozornosti v září 2015, kdy německý koncern Volkswagen v reakci na obvinění amerických úřadů přiznal, že do zhruba 11 milionů naftových aut po celém světě nainstaloval software umožňující manipulovat s testy emisí oxidů dusíku. V Česku se svolávací akce týkala více než 160 000 vozů.\n Mercedes loni v Česku zvýšil prodej o 14 procent na 8545 vozů a předstihl konkurenční značky BMW a Audi. Letos do května prodal 3150 aut.", "headline": "Mercedes by mohl v Česku svolat kvůli švindlům s emisemi až 5000 aut", "keywords": ["Mercedes-Benz", "Volkswagen", "Emisní skandál Volkswagenu", "software"], "publication_date": "2018-06-13 16:30:00"}