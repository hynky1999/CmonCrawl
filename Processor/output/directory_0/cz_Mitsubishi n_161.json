{"author": "Jaroslav Halamka", "brief": "Ženeva (od zpravodajů iDNES.cz) - \n                                Obnovený koncept Mitsubishi, které má světovou premiéru na ženevském autosalonu, způsobil v Rusku velký rozruch. Konkrétně jeho přední maska, jejíž dominantou je designově provedené písmeno X. Lada totiž tvrdí, že jde o okopírovaný koncept Xray. Ruský výrobce zvažuje žalobu za krádež duševního vlastnictví.", "category": "auto", "comments_num": "73", "content": "Za největší plagiátory autoprůmyslu dosud platily čínské automobilky, které si nikdy nebraly servítky a často bez skrupulí kopírovaly rovnou celé vozy. Podívejte se, jak pracují špioni z Asie na světových autosalonech - zde.\nNetradiční aféru v kopírování designu mezi značkami rozpoutal koncept plug-in hybridního SUV od Mitsubishi s názvem XR-PHEV II, který se právě teď představuje veřejnosti na ženevském autosalonu.\nOficiální fotky konceptu zveřejnila automobilka jen pár dní před otevřením a ty vzbudily v Rusku velké emoce. Hlavní designér výrobce AvtoVazu totiž tvrdí, že Japonci se při kreslení inspirovali novým SUV Xray.\nŠéfdesignéra AvtoVazu vyrábějícího lady Steva Mattina podobnost japonského konceptu s ruským SUV pěkně rozčílila. „Samozřejmě že cítím velkou frustraci a jsem velmi zneklidněný,“ odpověděl Steve Mattin, šéfdesignér AvtoVAzu na otázku novináře ruského deníku Gazeta, jestli žárlí na nový koncept od Mitsubishi. Podle některých médií dokonce vedení AvtoVazu zvažuje žalobu za plagiátorství.\nRuský xray se na veřejnosti objevil poprvé v roce 2012 na autosalonu v Moskvě. Pro Ladu patřící do aliance Renaultu s Nissanem mělo být malé SUV odrazovým můstkem do budoucnosti. Jeho design vznikal ve spolupráci s designérským studiem v italském Turíně. „Na moskevském autosalonu v roce 2012 jsme odhalili naši DNA, novou strategii a novou tvář naší značky,“ popisuje Steve Mattin. A právě maska ve tvaru písmene X se má stát poznávacím znakem nových lad.\nO rok později představilo Mitsubishi svoji první verzi konceptu XR-PHEV na japonském autosalonu. Oba vozy si sice byly velice podobné, ale zatím tomu nikdo nevěnoval větší pozornost. Než se totiž koncepty dostanou k sériové výrobě, změní se často k nepoznání.\nJenže když AvtoVaz představil v roce 2014 druhou verzi konceptu Xray na autosalonu v Moskvě, která už téměř odpovídala tomu, co chce Lada vyrábět, a na stejném místě stál koncept Mitsubishi, byla podoba obou modelů tak zřetelná, že to odnesl šéf moskevského studia ruské značky, Belgičan Thomas Brickwood vyhazovem. A to rovnou v den otevření autosalonu.\nA jak se později ukázalo, podobnost obou konceptů asi nebude dílem obyčejné náhody. Brickwood je teď totiž právě u Mitsubishi. A když se pár dnů před probíhajícím ženevským autosalonem objevily fotky druhé verze japonského XR-PHEV II, došla ruskému výrobci trpělivost.\n„Byli jsme první, neměli jsme nejmenší tušení o tom, na čem Mitsubishi pracuje. A pokud okopírovali naše auta, nemám na to co říct,“ řekl Mattin, jehož tým u AvtoVAZu čítá asi 140 lidí.\nZajímavé je, že vedení ruského výrobce zvažuje žalobu až teď. Možná totiž nevěřilo, že by Mitsubishi vzhled konceptu udrželo i v sériovém provedení.\nPodle informací iDNES.cz má z japonského konceptu vzniknout nová generace Mitsubishi ASX. Sériová verze dorazí v druhé půlce příštího roku a vzhled konceptu XR-PHEV II má zachovat na nějakých 85 procent. A taková podoba už je podle AvtoVazu na žalobu.", "headline": "Mitsubishi nás kopíruje, zlobí se ruská Lada", "keywords": ["Lada", "Mitsubishi", "Nissan", "Renault", "Rusko", "krádež", "Ženeva", "autosalon", "koncept", "Sport Utility Vehicle (SUV)", "Asie", "AvtoVAZ", "žaloba", "Autosalon Ženeva 2015", "Auto-moto", "Moskva", "Turín"], "publication_date": "2015-03-07 00:00:00"}