{"author": "František Dvořák", "brief": "Ženeva (od zpravodaje iDNES.cz) - \n                                V roce 2007 vzniklá a předloni představená značka představila sympatické „městské SUV“, které doplní nabídku hatchbacku prozatím jediného modelu automobilky Qoros. Čínská značka už se v Ženevě zabydlela. Velké entrée na evropské trhy je prozatím odloženo, kdo ale qorose chce, sežene ho na Slovensku.", "category": "auto", "comments_num": "11", "content": "SUV a crossovery jsou hitem dneška u plánovačů automobilek. Zákazníkům se auta na zvýšeném podvozku a vyšším posazem líbí, takže do nich výrobci vkládají velké plány. Za nejjednodušší a nejlogičtější konec vzal stavbu SUV nově vznikající čínsko-izraelský Qoros. Většina podobně stavěných aut se mimo silnici stejně nevydá a vystačí s pohonem jedné nápravy. A tak postavili z hatchbacku Qoros 3 městské SUV, doslova - novinka představená na autosalonu v Ženevě se jmenuje „City SUV“ (tedy anglicky „městské SUV“). Auto se už dá od půlky prosince loňského roku objednávat na čínském trhu, zahájení prodeje v Evropě je daleko.\nPo vzorů allroadů, scoutů a jiných podobně zaměřených verzí modelů ostatních značek dostal hatchback oplastování a o 67 mm zvýšený podvozek, světlá výška je tedy velmi slušných 17 centimetrů. Outdoorový hatchback je dlouhý 445 centimetrů, rozvor je 2,7 metru.\nSilniční teréňák představuje také nový infotainment čínské značky jménem QorosQloud 2.0, který nabídne oproti předchozí verzi nové funkce a má osmipalcový displej.\nJedinou nabídkou pod kapotu je nyní přeplňovaná benzinová 1,6 s výkonem 156 koní a 210 Nm. Na přední kola přenáší sílu dvouspojkový šestistupňový automat od renomované firmy Getrag. Pohon všech kol se u auta tohoto střihu ani čekat nedá.\nHlavní je teď Čína\nPro nově vzniklou automobilku je nyní nejdůležitější čínský trh. Značka, která má ale ambice být první etablovanou značkou v Evropě, má na starém kontinentu prozatím „inkubátor“ v podobě Slovenska. Zastoupení funguje v Bratislavě už třetím rokem, kde nabízí prozatím jen Qoros 3 ve verzi sedan. „Celkem jsme prodali 51 aut,“ uvádí pro iDNES.cz Zuzana Kubíková, mluvčí značky na Slovensku. Kromě Slovenska a Rakouska už prý ale prodali pár kusů do Mnichova, Velké Británie a Švédska, do Česka prý zatím žádný.\nProblém je zatím dostupnost jediného výbavového stupně, toho nejvyššího. „Zatím jsou v nabídce jen plné výbavy,“ potvrzuje Kubíková na právě probíhajícím ženevském autosalonu. Qoros 3 Sedan stojí v přepočtu nějakých 550 tisíc, hatchback by měl být levnější. Kolik budou stát méně vybavené verze, se zatím neví.\nQoros má od letošního února nového šéfa, bývalý manažer GM Phil Murtaugh nahradil Volkera Steinwaschera. Nový šéf oznámil zvýšení aktivity značky v Evropě na rok 2017. Ofenzíva se má podle informací iDNES.cz rozvíjet ze středu Evropy, ve hře by mohla být tedy i Česká republika, otázkou je, jak moc vadí, že nepatří do eurozóny. Každopádně Murtaugh v rozhovoru pro britský Auto Express naznačil, že cenou se značka podbízet nehodlá.", "headline": "Mladičký Qoros představuje čínské SUV pro evropská města", "keywords": ["Volkswagen", "Čína", "Velká Británie", "Rakousko", "Slovensko", "Švédsko", "Volkswagen (automobilka)", "Ženeva", "hatchback", "Sport Utility Vehicle (SUV)", "Eurozóna", "Sedan", "Qoros", "Velmistr FIDE", "Autosalon Ženeva 2015", "Auto-moto", "Autosalon", "Bratislava", "Mnichov"], "publication_date": "2015-03-13 13:38:00"}