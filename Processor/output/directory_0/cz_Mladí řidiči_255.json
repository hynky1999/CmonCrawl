{"author": "Martina Procházková", "brief": "Usedají za volant s minimem najetých kilometrů, minimem zkušeností a vystresovaní. V autoškole si nestačí osvojit rizikové situace ani defenzivní jízdu. Řidiči do čtyřiadvaceti let způsobí ročně přes deset tisíc dopravních nehod. Pomoci jim má projekt Start Driving, který zlepší jejich řidičské dovednosti. Hlásit se do něj mohou zdarma.", "category": "auto", "comments_num": "9", "content": "Celkem 88 speciálních kurzů Start Driving se letos rozběhne pro čerstvé držitele řidičského oprávnění od osmnácti do čtyřiadvaceti let. Kurzy mají prohloubit jejich teoretické znalosti, naučit je předvídat, připravit je na nečekané situace na silnici a především zlepšit jejich čerstvé šoférské dovednosti.\nProjekt Start Driving probíhal už loni (o akcích jsme psali například ZDE), letos pokračuje a navzdory koronavirové pandemii organizátoři vypsali více termínů. Zájemci se do kurzu mohou hlásit zdarma, financován je z Fondu zábrany škod České kanceláře pojistitelů. První kurzy jsou vypsány od druhé poloviny března.\nMladí a rizikoví\nMladí řidiči tvoří asi desetinu z celkových šesti milionů českých šoférů a patří k nejrizikovějším skupinám na silnicích. Ročně způsobí přes 12,5 procenta, tedy asi deset tisíc dopravních nehod, často se závažnějšími důsledky než ostatní řidiči. Loni při nich zemřelo 79 lidí.\n„Mnozí mladí řidiči mají falešný pocit, že jsou zkušení. To v žádném případě nejsou. V autoškolách nezískají řidičskou zkušenost, to se stane až v samotném provozu,“ uvedl ředitel dopravní policie Jiří Zlý s tím, že nejčastější příčinou dopravní nehody, kterou zaviní novopečený řidič, je právě nezkušenost a nepřiměřená rychlost.  \n Mladí řidiči patří i mezi priority ministerstva dopravy v programech pro zvyšování bezpečnosti provozu. Odrazí se to v připravovaném bodovém systému, kde by měl být začínajícím řidičům odebrán řidičský průkaz po dosažení už šesti trestných bodů místo běžných dvanácti. Podle statistik totiž nejvíce bodů nasbírají právě oni.\nNa polygonu s rodiči\nKurz Start Driving letos nově necílí jen na čerstvé řidiče, ale také na učitele autoškol a rodiče, které má dovzdělat. Loni totiž proběhl mezi účastníky dotazníkový průzkum, ze kterého vyplynulo, že 41 procent nových řidičů bylo se svojí autoškolou naprosto spokojeno, 49 procent spokojeno a 10 procent naopak nespokojeno. Nespokojení žáci od své autoškoly očekávali více praktických jízd a důraznější seznámení s autem při jízdách na silnicích mimo město. \n„Asociace autoškol si uvědomuje, že kvalita učitelů autoškol dlouhodobě nedosahuje ideální úrovně, a to i v souvislosti s technickým pokrokem. Zároveň bereme v úvahu, že každý učitel autoškoly se během jednoho kalendářního roku podepíše na kvalitě až osmdesáti nových řidičů. Proto se nově věnujeme i jim,“ vysvětlil  koordinátor projektu a předseda Asociace autoškol ČR Aleš Horčička.\nOrganizátoři projektu se inspirovali v Rakousku, kde klesla nehodovost u skupiny mladých řidičů o třicet procent.\n„Samotní účastníci nebo účastníci s rodiči se na kurzech seznámí s pokročilými technikami řízení a také s klíčovými zásadami dopravní psychologie, jejichž osvojení je předpokladem k bezproblémové budoucí řidičské kariéře. Je nesmírně důležité, aby rodiče i začínající řidiči věděli, že bezpečné řízení není samozřejmost a závěrečnou zkouškou v autoškole to nekončí,“ dodal Horčička. \nKurzy projektu Start Driving se konají na osmi místech České republiky: uchazeči si mohou zvolit polygon v Sosnové u České Lípy, Vysoké Mýto, Příbram, Hradec Králové, Most, Ostravu, Třinec či Jihlavu. V kurzu si projdou dopravně-psychologickými workshopy, přednáškami policie, ale především praktickými jízdami.\n„Účastníci si v části bezpečné jízdy na polygonu s vlastním automobilem vyzkoušejí řešení nestandardních jízdních situací. Hlavní myšlenkou je však poznatek, že je lepší se do krizové situace v provozu vůbec nedostat. Kurzy jim napomohou uvědomit si řidičské limity jejich i jejich automobilů,“ doplnil Roman Budský z Platformy VIZE 0. \nK hlavním tématům workshopu dopravního psychologa se začínajícími řidiči se řadí plánování jízdy a možná rizika, únava za volantem, emoce při řízení, používání mobilního telefonu a koncentrace na jízdu, vliv alkoholu a jiných návykových látek na řízení, vliv vrstevníků na způsob řízení automobilu, přiměřená rychlost jízdy či bezpečné předjíždění.\n„Chceme formou diskuze se začínajícími řidiči upozornit na reálná nebezpečí a hrozby, které na ně čekají, pokud budou přeceňovat své síly a riskovat. Je nutné, aby si okamžitě uvědomili, že na silnici je potřeba se chovat za všech okolností zodpovědně a ohleduplně, s respektem k ostatním účastníkům silničního provozu,“ dodal místopředseda Asociace dopravních psychologů ČR  Michal Walter. \n Do projektu jsou kromě Asociace autoškol ČR a Asociace center pro zdokonalovací výcvik řidičů zapojeni i další partneři – např. Asociace dopravních psychologů ČR, Platforma VIZE 0, Policie ČR, BESIP a Škoda Auto.", "headline": "Mladí řidiči patří k nejrizikovějším. Škola smyku je pro ně zdarma", "keywords": ["Rakousko", "Roman Budský", "Jiří Zlý", "Aleš Horčička", "Škoda Auto", "BESIP", "Autoškola", "řidičský průkaz", "Česká kancelář pojistitelů", "Policie ČR", "Ostrava", "Hradec Králové (město)", "Jihlava", "Most"], "publication_date": "2021-02-08 00:00:00"}