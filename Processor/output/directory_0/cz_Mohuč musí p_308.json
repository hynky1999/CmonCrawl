{"author": "František Dvořák", "brief": "Německé město Mohuč (německy Mainz) musí připravit zákazy jízdy starších naftových automobilů ve svých ulicích. Rozhodl o tom správní soud. Zákazy by měly podle soudu vstoupit v platnost nejpozději v září příštího roku, ale pouze v případě, že v prvním pololetí bude v průměru překročen limit pro oxidy dusíku.", "category": "auto", "comments_num": "56", "content": "Město musí podle soudu potenciální zákazy jízdy starších naftových automobilů do dubna zapracovat do plánu k zajištění čistoty ovzduší. Soud nicméně neupřesnil, zda by mělo omezení platit pro jednotlivé ulice, nebo určitou zónu.\nRozhodnutí soudu je důsledkem žaloby organizace na ochranu životního prostředí Deutsche Umwelthilfe, která podobně postupuje i v jiných německých městech. „Jsme velmi spokojeni,“ řekl k dnešnímu verdiktu šéf organizace Jürgen Resch.\nČástečný zákaz jízdy starších naftových automobilů již letos zavedl Hamburk a v budoucnosti takové opatření čeká motoristy i v dalších německých městech, Stuttgartu, Frankfurtu nad Mohanem a nově také Berlíně.\nKvůli přibývajícím zákazům jízdy ve spolkové republice je možné, že se část starších německých dieselů přesune do zemí východní Evropy. Obává se toho podle nedávného vyjádření eurokomisařky pro vnitřní trh a průmysl Elžbiety Bieńkowské také Evropská komise. Více čtěte zde.", "headline": "Mohuč musí připravit zákaz jízdy starších naftových aut", "keywords": ["Německo", "Soudní řízení", "Evropská komise", "Česká tisková kancelář (ČTK)", "zákaz", "DPA", "Mohuč", "automobil", "Jürgen Resch", "Deutsche Umwelthilfe", "správní soudnictví", "Berlín", "Frankfurt nad Mohanem", "Hamburk", "Stuttgart"], "publication_date": "2018-10-25 12:00:00"}