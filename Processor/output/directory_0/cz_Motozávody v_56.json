{"author": "pro iDNES.cz", "brief": "Závod přes brněnské výstaviště ve stylu počítačových her, kde je povoleno cokoli. Tak vypadá letošní pozvánka na největší středoevropský motocyklový veletrh Motosalon. Na start se postavili slavní závodníci i motocyklové naděje. A jezdilo se i výtahem.", "category": "auto", "comments_num": "6", "content": "Organizátoři brněnských veletrhů se poslední sezony umí s videoupoutávkami na své akce vyřádit. Předloni na jeden z veletrhů lákali ve videu Ondřej Sokol v roli vrátného, Roman Šebrle jako instalatér a Andrea Verešová coby uklízečka (na video se podívejte zde). \nTentokrát shromáždili šest motocyklových osobností. A úkol byl dostat se z jednoho konce brněnského výstaviště na druhý co nejšílenějším způsobem. Tak vypadalo zadání pro videoklip, který propaguje letošní Motosalon. \nNa start se postavily nejznámější české motocyklové osobnosti – od závodníka MotoGP Karla Abrahama přes instruktora Pepu ´Sršně´ Šilera, freestylového motokrosaře Filipa Podmola, československou legendu a desetinásobného národního šampiona Petera Baláže až po dakarskou účastnici Olgu Roučkovou nebo minibikového závodníka Tadeáše Beňáčka. \n„Scénář videa jsme postavili tak, abychom závodníky protáhli co nejšílenějšími lokacemi,“ popisuje režisér videa Michal Čeliš s tím, že video je celé stylizované jako počítačová hra, kde platí „ohnuté“ fyzikální zákony. Imaginární souboje se tak odehrávají třeba v nákladním výtahu pavilonu A nebo na jezdících schodech, malý Tadeáš Beňáček v jednom „souboji“ vyhraje třeba díky tomu, že se na rozdíl od Pepy Sršně protáhne pod turnikety. Jezdilo se i v prosklených nadzemních pasážích spojujících pavilony.\nKolínko i wheelie kolem babety\nNatáčení probíhalo v areálu s omezeným provozem, a i když jej zkomplikoval déšť, závodníci porušili jakákoliv myslitelná pravidla, která na výstavišti platí. Karel Abraham tak zatáčku kolem pavilonu V projel po koleni, Filip Podmol vyjel na motorce po schodech až do druhého patra majestátního pavilonu Z. Do natáčení scenáristé zapojili i legendární veletržní babety, které na výstavišti slouží jako dopravní prostředky už od osmdesátých let. \nAby mohli motocykloví závodníci v pavilonech vůbec jezdit, museli o všem vědět i hasiči, kteří jinak nepřetržitě areál střeží. A závodníci se museli kromě netradičních překážek vypořádat také s mimořádně kluzkou podlahou v některých pavilonech. Celý závod pak symbolicky „šéfoval“ Zdeněk Pohlreich, který je vášnivým motorkářem. I když přiznal, že už pár let si na svůj koníček nenašel čas. \nPořadatelé video zveřejnili zároveň se spuštěním ankety Motocykl roku. Ta vyvrcholí právě na veletrhu Motosalon, který začne 5. března.", "headline": "Motozávody ve stylu videoher: na veletrh dvou kol zve i Zdeněk Pohlreich", "keywords": ["Zdeněk Pohlreich", "Karel Abraham", "Olga Roučková", "Kongresové centrum", "pavilon", "počítačová hra", "výtah", "schodiště", "Peter Baláž", "podlaha", "Filip Podmol"], "publication_date": "2020-01-29 08:10:00"}