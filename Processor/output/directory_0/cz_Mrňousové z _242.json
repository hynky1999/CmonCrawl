{"author": "František Dvořák", "brief": "Audi a Seat chystají malý elektromobil vycházející z trojčat vyráběných v bratislavském závodě koncernu VW. Podle informací iDNES.cz od dodavatelů se chystají novinky na základech bratislavského tria VW Up, Škoda Citigo a Seat Mii.", "category": "auto", "comments_num": "31", "content": "Trojice miniaut se uvedla před devíti lety, modely nejmenší kategorie následně přepracovali na elektrickou trakci, v podání Citiga se bateriové provedení představilo v létě 2019. Škoda se svým malým elektromobilem slavila krátkodobý úspěch, když se stal na chvíli dokonce nejlevnějším plnohodnotným bateriovým vozem na evropském trhu. Ovšem po roce automobilka jeho prodej ukončila, nyní se vyrábí kusy objednané zákazníky do září letošního roku (čtěte dále).\nPodle exkluzivních informací iDNES.cz ovšem kariéra modelu nekončí. Auto se dočká pokračování v elektrických miniaturách značek Seat a Audi.\nKoncern Volkswagen průběžně upravuje strategii s ohledem na důraz na snižování emisí CO2, vysvětlil v rozhovoru nový šéf Škody Auto Thomas Schäfer (čtěte zde), což nevyhnutelně vede k přechodu na elektrickou trakci.\nV rámci koncernu VW nyní existuje několik platforem pro elektromobily. Hlavní je modulární architektura MEB, Audi ještě vyvinula společně s Porsche další dvě - J1 a PPE.\nOvšem chybí technický základ pro úplně nejmenší auta, která automobilky nutně potřebují. Právě malé vozy umí alespoň částečně snížit neúnosně vysoké ceny elektromobilů. Thomas Schäfer oznámil, že další elektrická Škoda bude patřit právě do kategorie malých vozů, pravděpodobně půjde o auto ještě menší než model Fabia. „Určitě takové auto potřebujeme co nejdříve,“ prohlásil začátkem listopadu. „Určitě budeme malý elektrický vůz potřebovat a bojujeme za něj,“ řekl. To je ovšem horizont nejméně čtyř let. Občerstvení Citiga, Upu a Mii v podání Audi a Seatu je ovšem pravděpodobně mnohem aktuálnější.\nPokračování platformy NSF (New Small Family) používané UPem, Citigem a Seatem Mii v elektrické variantě tak bude trochu krokem vyvolaným nouzí. Koncern malé elektromobily potřebuje a potřebuje je co nejrychleji. Citigo na baterky se osvědčilo, je vyvinuté, výroba v Bratislavě je zavedená. Je potřeba pouze vybalancovat objem výroby a především sehnat dost trakčních akumulátorů.\nCelý koncern VW, do kterého patří Volkswagen, Audi, Škoda, Seat a další minoritní značky, schválil v listopadu nový investiční plán. Do roku 2025 investuje 150 miliard eur (čtyři biliony Kč), z této sumy bude zhruba 73 miliard eur (1,9 bilionu Kč) určeno na elektromobilitu, vývoj hybridních motorů a digitalizaci.\n„Investice do digitalizace se do poloviny tohoto desetiletí zdvojnásobí na 27 miliard eur,“ uvedl koncern v prohlášení. „Zhruba 35 miliard eur bude vloženo do vývoje elektromobilů. Dalších asi 11 miliard je vyčleněno na vývoj nynějších modelů hybridních vozů.“\nProdej elektromobilů v Evropské unii ve třetím čtvrtletí meziročně vzrostl zhruba o 212 procent na téměř 274 tisíc vozů. Jejich podíl na celkovém prodeji osobních aut se tak zvýšil na 9,9 procenta ze tří procent před rokem. Vyplývá to z údajů Evropského sdružení výrobců automobilů (ACEA). V České republice se prodej elektromobilů zvýšil o 157 procent na 908 vozů. Údaje zahrnují automobily s čistě elektrickým pohonem a hybridní vozy, které umožňují dobíjet baterii z elektrické sítě.", "headline": "Mrňousové z Bratislavy dostanou pokračování: Citigo jako elektrické audi", "keywords": ["Audi", "Porsche", "Seat", "Škoda Fabia", "Evropská unie", "Elektromobil", "Thomas Schäfer", "Škoda Auto", "Volkswagen (automobilka)", "koncern", "Škoda Citigo", "SEAT Mii", "New Small Family", "Bratislava"], "publication_date": "2020-12-01 00:00:00"}