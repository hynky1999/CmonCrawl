{"author": "Marek Osouch", "brief": "Do konfliktu s agresivním mužem se dostala ve středu ráno revizorka jedné z brněnských tramvají. Situaci se snažil nejdříve domluvou uklidnit strážník v civilu, který vozem také cestoval. Nebylo to však nic platné. Agresor na strážníka při útěku dokonce vytáhl nůž.", "category": "brno", "comments_num": "34", "content": "Osmatřicetiletý muž se k revizorce choval hrubě, odmítal jí ukázat jízdenku i prokázat svou totožnost. \n„Strážník proto přišel ke dvojici a muže požádal, aby nikam neodcházel a aby předložil své doklady,“ uvedl mluvčí brněnských strážníků Jakub Ghanem. Protože byl strážník v civilu, řekl muži, že je příslušníkem městské policie.\nPasažér ale ničeho nedbal a jakmile se otevřely dveře tramvaje, vyběhl na zastávku u hlavního nádraží. Jenže útěk se mu nepovedl, strážník ho hned chytil. „Zatímco ho držel, sáhl muž do batohu pro nůž,“ doplnil mluvčí.\nStrážník muži pevně sevřel ruku a zápolil s ním, dokud nůž nepustil na zem. \n„Na dlažbě agresora následně zpacifikoval. Zmítajícího se muže mu pomohl zklidnit i kolemjdoucí,“ přiblížil Ghanem. Další člověk odsunul nůž dál od rukou útočníka.\nK místu konfliktu se na žádost revizorky vydala i nedaleko stojící uniformovaná hlídka městské policie. „Přivolaní státní policisté následně vyloučili spáchání trestného činu a městská policie proto postoupí případ ke správnímu orgánu,“ dodal mluvčí.", "headline": "Muž ohrožoval revizorku, strážník v civilu jej na zastávce zpacifikoval", "keywords": ["Jihomoravský kraj", "Jakub Ghanem", "obecní policie", "Brno-město"], "publication_date": "2021-04-09 16:01:00"}