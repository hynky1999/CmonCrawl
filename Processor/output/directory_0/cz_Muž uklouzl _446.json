{"author": "Marek Osouch", "brief": "Na značně podchlazeného muže narazili brněnští strážníci při kontrole cyklostezky mezi Heršpicemi a Holáskami. Kvůli poraněné noze zůstal ležet na zemi a nemohl si ani zavolat pomoc.", "category": "brno", "comments_num": "4", "content": "Jednačtyřicetiletý muž se vracel domů v neděli večer, kdy bylo deštivé počasí. U brněnské čtvrti Holásky uklouzl na blátě a skončil na zemi v blízkosti cyklostezky a nemohl vstát. Nezbývalo mu než spoléhat na to, že někdo půjde kolem. \nJen náhodou si zraněného na neosvětleném místě všimla hlídka městské policie, když kontrolovala okolí cyklostezky právě mezi Holáskami a Heršpicemi. \n„Vzhledem k nepříznivému počasí byl muž značně podchlazený. Strážníci ho okamžitě zabalili do izotermické fólie, aby mu zajistili tepelný komfort,“ uvedla mluvčí brněnských strážníků Markéta Skřivánková.\nMuž hlídce sdělil, že si při uklouznutí zřejmě zlomil nohu. I proto na místo zamířili záchranáři. „Pacientovi jsme nohu ošetřili v rámci přednemocniční péče a převezli jej na chirurgii do Fakultní nemocnice u svaté Anny v Brně,“ přiblížila mluvčí jihomoravských záchranářů Michaela Bothová.\nMuž opakovaně děkoval strážníkům, že mu pomohli. Vysvětlil jim, že si sám ani nemohl zavolat pomoc, protože ve tmě při pádu ztratil mobil. \n„Hlídce se podařilo ztracený telefon za několik tisíc korun najít, a tak muže na závěr smolného dne potěšila,“ dodala Skřivánková.", "headline": "Muž uklouzl na blátě a zranil se, podchlazeného ho ve tmě našli strážníci", "keywords": ["Jihomoravský kraj", "Cyklostezka", "Heršpice", "Fakultní nemocnice u sv. Anny", "Brno-město"], "publication_date": "2020-09-08 16:12:00"}