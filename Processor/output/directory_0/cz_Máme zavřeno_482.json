{"author": "Robin Krutil", "brief": "Skoro dvě desítky cvičenců objevili policisté ve fitcentru v Ivančicích na Brněnsku, přestože má být podle vládních nařízení zavřené. Provozovateli i zákazníkům, kteří neměli respirátory ani roušky, hrozí pokuta.", "category": "brno", "comments_num": "256", "content": "Policisté se na posilovnu v Ivančicích zaměřili před několika dny. Na konci minulého týdne se ji rozhodli zkontrolovat.\n „U provozovatele si ještě těsně před akcí telefonicky ověřovali, zda v podniku dodržují předepsaná nařízení. Dostalo se jim ujištění, že fitness centrum v provozu rozhodně není,“ uvedl policejní mluvčí Bohumil Malášek.\nKontrola na místě však odhalila něco jiného. Policisté  uvnitř  v odpoledních hodinách nalezli zhruba dvacet cvičících zákazníků, mnozí přijeli z asi třicet kilometrů vzdáleného Brna.\n„Vedle toho, že využívali zařízení, které nemá být v provozu, neměli také předepsanou ochranu obličeje,“ sdělil Malášek.\nO potrestání provozovatele fitcentra a jeho klientů rozhodne správní orgán.", "headline": "Máme zavřeno, ujišťovalo policisty fitcentrum. Uvnitř cvičilo dvacet lidí", "keywords": ["Jihomoravský kraj", "Brněnsko", "Ivančice", "Brno-venkov"], "publication_date": "2021-03-29 15:41:00"}