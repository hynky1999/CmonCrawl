{"author": "Marek Osouch", "brief": "Kompletní uzavírka čeká dálnici D1 u Domašova na Brněnsku v noci na neděli, bude se tady bourat nadjezd. O víkendu začne také půlměsíční uzavírka brněnského Pisáreckého tunelu, kterým vede právě k nejvytíženější české dálnici.", "category": "brno", "comments_num": "9", "content": "V modernizovaném úseku mezi Devíti kříži a Ostrovačicemi na Brněnsku se musí řidiči v noci ze soboty na neděli připravit na to, že tudy neprojedou.\nKvůli demontáži provizorního konstrukce spojující obce Domašov a Javůrek a osazování nosníků nadjezdu na 177. kilometru bude dálnice D1 od sobotních 18:00 do nedělních 8:00 uzavřená. Objízdná trasa vede po silnici II/602 vedoucí přes Domašov. \nŘidiči jedoucí ve směru na Brno se na ni dostanou na sjezdu u Devíti křížů, v opačném směru právě u zmíněných Ostrovačic.\nV neděli ale čeká na šoféry v Brně další komplikace, a to mnohem delší. Od nedělní 20. hodiny se autům uzavře jeden z tubusů Pisáreckého tunelu, po kterém vozy míří z Brna na D1. Takto zůstane neprůjezdný až do konce listopadu.\n„Důvodem uzavírky jsou opravy asfaltových hutněných vrstev vozovky,“ uvedla Lucie Trubelíková za Ředitelství silnic a dálnic s tím, že rekonstrukce vyjde na pět milionů korun.\nJedna objízdná trasa vede po silnici okrajem městské části Nový Lískovec,  kterým přes kopec objedou uzavřený tunel, druhá pak bude navádět řidiče k Heršpické ulici, po níž se řidiči dostanou na dálnici. \n Druhý tubus tunelu nelze využít k obousměrnému provozu, protože její rozměr neodpovídá normám a například značení je jen v jednom směru. Jediný brněnský tunel, který je takto navržený a má značení v obou směrech, je Královopolský, který je nejmladší a má jiné stavební a technické řešení.", "headline": "Na 14 dní se zavře tunel v Brně, v noci na neděli auta neprojedou ani po D1", "keywords": ["Jihomoravský kraj", "Ředitelství silnic a dálnic (ŘSD)", "Dálnice D1", "Brněnsko", "tunel", "Pisárecký tunel", "Domašov", "Ostrovačice", "dálnice", "Brno-město", "Brno-venkov"], "publication_date": "2020-11-13 17:41:00"}