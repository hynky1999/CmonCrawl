{"author": "František Dvořák", "brief": "Ministerstvo dopravy a Asociace autoškol představily první tři videootázky, se kterými se budou adepti řidičského oprávnění od poloviny února setkávat u testů v autoškolách. Jsou součástí nové sady otázek pro autoškoly.", "category": "auto", "comments_num": "23", "content": "Ministerstvo dopravy, Policie ČR a Asociace autoškol ČR představily 35 nových otázek pro závěrečné zkoušky žadatelů o řidičská oprávnění v září loňského roku. První sada nových otázek se objevila v testech 24. října (čtěte více). Nyní přibývá druhá sada dalších 35 otázek textových plus tři videootázky.\n„Bezpečnost silničního provozu je jednou z mých priorit, proto oceňuji, že v první polovině února letošního roku budou do testů pro nové zájemce o řízení zařazeny nové otázky, které připravují na každodenní situace za volantem. Také se v této sadě poprvé u nás objeví i videootázky, což je věc, kterou budeme v budoucnu dále rozvíjet,“ řekl ministr dopravy Martin Kupka.\nPředseda asociace autoškol Aleš Horčička uvedl, že do konce loňského roku vznikla kompletní sada 120 nových otázek, strategie je ovšem vypouštět je postupně. Ministerstvo dopravy to chce využít nejen pro výchovu nových řidičů, ale má být také opakováním pro ty, kteří už řidičské oprávnění mají a v provozu se pohybují.\nKaždý kvartál má přibývat nová sada otázek – jak textových, tak pohyblivých, v podobě animací i videí reálných situací z provozu. Nové otázky se zaměřují mimo jiné na nové specifické dopravní situace. Od loňska autoškoláci odpovídají na otázky k cykloinfrastruktuře, více se zaměřují na zranitelnější účastníky provozu nebo na specifické klimatické podmínky, jako je zhoršené počasí. Tentokrát se nová sada věnuje snížené viditelnosti. \nOtázky kladou důraz na vyhodnocování dopravních situací ze strany studentů. Cílem nových otázek je, aby žadatel znal zákon a věděl, jak reagovat. Ne aby se učil odpovědi nazpaměť. Čím více těch otázek bude, tím menší je pravděpodobnost, že se je žadatel naučí nazpaměť. Naopak se naučí zákon. Žáci mají pochopit princip správného řešení a ne jen biflování správných odpovědí. \nV testu se mohou objevit stejné obrázky, ale doprovázet je mohou různě položené otázky, třeba proto, že v nich je více účastníků provozu. Náročnost zkoušky se tím má zvýšit.\nAsociace autoškol dlouhodobě prosazuje myšlenku, že výuku a závěrečné testy je třeba inovovat a že zkvalitněním obou částí závěrečné zkoušky dojde i ke zkvalitnění samotné přípravy v autoškolách.\nNová generace testových otázek aktuální sestavu doplňuje. Dochází tedy k navyšování počtu otázek, aktuálně jich je 855, do roku 2023 by se Asociace autoškol a ministerstvo dopravy chtěly dostat na cílové množství 1 400 otázek.\nV Česku skládá zkoušky k řidičským oprávnění zhruba 100 tisíc žadatelů ročně. Každý žadatel u zkoušky řeší 25 příkladů. \nNa skladbě nových otázek spolupracovala i dopravní policie. Podle jejího šéfa Jiřího Zlého příklady vycházejí z praxe. „Z učeben a od počítače se tak lehce uchazeč o řidičské oprávnění dostává do každodenního provozu, i když zrovna nesedí s instruktorem za volantem. To je pro nás důležité,“ dodal Zlý.\nExperti už dlouho volají po změně. Zatímco v šedesátých a sedmdesátých letech byly československé autoškoly na absolutní světové špičce a zahraniční instruktoři mohli jen závidět, v devadesátých letech se začala situace obracet a nyní uchazeči o řidičský průkaz pracují při zkouškách s dvacet let starými standardizovanými otázkami, které se dají naučit a již příliš nereflektují aktuální dopravní situaci na silnicích \nModernizace vzdělávání řidičů a podoby autoškol označil ministr dopravy Martin Kupka za jeden ze svých hlavních úkolů. Kupka také připomněl, že se chystá novela zákona o provozu na pozemních komunikacích.", "headline": "Na autoškoláky čekají nové otázky. Do testů přibývají videa", "keywords": ["Martin Kupka", "Jiří Zlý", "Aleš Horčička", "Autoškola", "řidičský průkaz", "dopravní situace", "Policie ČR", "Kvíz - Počítačové hry"], "publication_date": "2022-01-18 11:10:00"}