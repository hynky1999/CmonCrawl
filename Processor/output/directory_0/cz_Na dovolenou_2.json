{"author": "František Dvořák", "brief": "Na cestách do zahraničí čeká české dovolenkáře nepříjemné překvapení u benzinek. V Rakousku a Chorvatsku je draho, v Itálii ještě dráž. Zopakujte si pravidla, jak šetřit palivo a jezdit úsporně.", "category": "auto", "comments_num": "97", "content": "V čem je nejzásadnější trik? V klidné noze na plynu a jednoznačných povelech řídící jednotce. Po rozjezdu je třeba dosáhnout co nejrychleji rychlosti, kterou chceme jet a pak už ji jen udržovat. Řadit bychom měli co nejdříve vyšší převodový stupeň a „hrát“ si se setrvačností auta. V dnešním provozu se dá s moderním naftovým motorem jet na 1 200 otáček. Plyn pak už jen lechtáme. Pro jízdu vpřed po rovině stačí zpravidla deset procent výkonu motoru a deset až dvacet procent síly (točivého momentu).\nVyšší převodové stupně můžete řadit už při 2 000 otáčkách za minutu u dieselu a zhruba 2 400 otáčkách u moderních benzinových motorů. U dnešních aut, kde plynový pedál netahá za lanko, ale ovládá počítač, je nutné mít klidnou nohu na plynu. Když si budete s plynem hrát nahoru-dolů, je řídicí jednotka zmatená. Základ úspěchu je dívat se daleko dopředu, předvídat a co nejméně zastavovat, protože rozjezdy sežerou nejvíc paliva.\nPohledem se snažte být v místech, kde budete za deset až patnáct sekund. To je v městském provozu při padesátce nějakých 150 až 200 metrů. Důležité je neustále kontrolovat také bezprostřední okolí auta.\nOdstup od auta, které jede před vámi, znamená, že si můžete vytvořit vlastní styl a strategii. Tou pojedete a nebudete podvědomě přebírat jízdní styl řidiče před sebou. Když odstup ještě zvětšíte, máte na výběr také větší počet řešení jednotlivých situací.\nNejvíc paliva sežere vzduch\nNěkterá pravidla úsporné jízdy už určitě znáte. Nevozte na střeše prázdnou zahrádku, vyndejte z kufru nepotřebné věci a kontrolujte tlak v pneumatikách (podhuštěné gumy zvýší spotřebu až o půl litru). Používejte s rozmyslem vyhřívání sedadel, které je hodně velkým žroutem energie. Nezapomeňte vypínat i vyhřívání zrcátek.\nOdběr paliva z nádrže ovlivní i otevřená okénka, která ovlivňují, jak auto prořezává vzduch. Zatímco valivý odpor roste s rychlostí jízdy lineárně, aerodynamický odpor roste s mocninou rychlosti. Odpor vzduchu je ve stokilometrové rychlosti zhruba dvojnásobný oproti sedmdesátce. Aerodynamický odpor ve vyšších rychlostech odebírá největší část výkonu vozidla, při dálniční jízdě spotřebuje auto zhruba 60 procent výkonu motoru právě na překonání odporu vzduchu.\nVýrobci střešních boxů dnes na aerodynamiku také hledí, nejlepší je shánět takový, který byl testován přímo pro váš model. Univerzální řešení umí často potrápit výrazným aerodynamickým hlukem a cloumáním od turbulencí. \n„Většina nosičů kol je právě proto z hliníku, díky čemuž je celková hmotnost výrazně nižší než hmotnost neoriginálního příslušenství. Celková váha vozu má totiž také vliv na spotřebu,“ dodává Karel Starý, vedoucí servisních služeb Škoda Auto Česká republika.", "headline": "Na dovolenou levně. Zopakujte si pravidla, jak jezdit úsporně", "keywords": ["Chorvatsko", "Itálie", "Rakousko", "Plyn", "Poradna: Autoservis", "palivo", "úsporná jízda", "Karel Starý"], "publication_date": "2018-06-26 00:00:00"}