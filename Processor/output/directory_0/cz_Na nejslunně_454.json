{"author": "Marek Osouch", "brief": "U čerpací stanice v Břeclavi mají řidiči elektromobilů v posledních týdnech možnost využít dobíjecí stanici, která elektřinu čerpá ze slunce. Lokalita na jihu Moravy blízko hranic nebyla vybrána náhodou. Je tam vůbec nejvíce slunečních dní v Česku.", "category": "brno", "comments_num": "29", "content": "Z dálky vypadá celé místo nenápadně jako zastřešené stání pro automobily. Přístřešek o rozměrech osmnáct krát pět metrů nad sedmi parkovacími místy je však osazen 54 fotovoltaickými panely. Kromě toho jsou na místě i baterie.\n„Systém bude primárně nastavený tak, že pokud auto přijede, když svítí slunce, energie se bude dobíjet hlavně z fotovoltaiky. Bude-li zataženo a baterie bude plná, půjde energie z ní. Až v momentě, kdy se úložiště dostane na svou spodní hranici, začne se při nabíjení elektřina čerpat i ze sítě. Nestane se tak, že by pro řidiče energie nezbývala, vždy tu svůj elektromobil spolehlivě dobijí,“ vysvětlil Martin Klíma z energetické společnosti E.ON, která stanici u Břeclavi vybudovala jako vůbec první takovou firemní dobíječku v České republice.\nPočet vozů, které se mohou dobít přímo z úložiště, se podle vyjádření společnosti E.ON nedá přesně určit. Záležet to bude na kapacitě jejich baterie a v potaz se musí brát i fakt, že málokdo přijede se zcela vybitou baterií a dobíjí ji úplně celou.\nNejsou ale prvními úplně. Už před třemi roky podobnou dobíjecí stanici se solárními panely a ukládáním elektřiny do akumulátorů zprovoznila v Praze Holešovicích společnost Pražská energetika. \nDobíjecí stanice podle Lukáše Kaduly z brněnského Centra dopravního výzkumu rostou stejným tempem jako počet elektromobilů na českých silnicích. „Zatím ale nejsou k dispozici kompletní data, kolik dnes existuje veřejných dobíjecích stanic,“ sdělil. Neexistuje totiž společný registr. Podle Kaduly se na něm ale pracuje.\nLoni tak například v Brně Teplárny Brno zprovoznily čtyři rychlodobíjecí stanice. Tři jsou v blízkosti jejích provozů, čtvrtá pak v obchodním centru Vaňkovka. Každá z nich je vyšla přibližně na dva miliony korun. Dobít běžnou baterii zhruba na 80 procent tu zvládnou řidiči v rozmezí půl až maximálně jedné hodiny.\nV dalších etapách se počítá s vybudováním sítě běžných dobíjecích stanic, které by měly vzniknout například u parkovacích míst poblíž některých lokálních zdrojů tepláren, a to i v okrajových částech Brna.", "headline": "Na nejslunnějším místě vyrostla dobíjecí stanice se solárními panely", "keywords": ["Jihomoravský kraj", "Elektřina", "Slunce", "Centrum dopravního výzkumu", "Vaňkovka", "Pražská energetika", "Solární panel", "Brno-město", "Břeclav"], "publication_date": "2021-02-04 15:46:00"}