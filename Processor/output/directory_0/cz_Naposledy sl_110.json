{"author": "František Dvořák", "brief": "Posledním lednovým dnem končí platnost ročních dálničních kuponů pro rok 2020. Nezapomeňte je odstranit z čelního skla, jinak vám hrozí pokuta. Nová celoroční viněta stojí stejně jako před rokem 1 500 korun, už je ale virtuální, na okno už se nic nelepí.", "category": "auto", "comments_num": "86", "content": "Nedělí 31. ledna po čtvrtstoletí definitivně končí éra papírových dálničních známek. Do konce ledna platily ještě staré roční. Nově už budou dálnicím vévodit pouze ty elektronické.\n Ceny dálničních známek zůstaly stejné: roční kupon stojí 1 500 korun, měsíční 440 korun a desetidenní 310 korun. \nOd prosince loňského roku, kdy byl prodej elektronických dálničních známek spuštěn, se jich prodalo téměř 1,2 milionu, víc než milion bylo dvanáctiměsíčních. \n„Sice se uzavřela historie starých dálničních známek, ale s novými, elektronickými se otevírá budoucnost přinášející výhody. Jednoduchý nákup pro jednotlivce i pro firmy, klouzavá platnost, a především snadné pořízení bez nalepování a seškrabávání,“ komentuje ministr dopravy Karel Havlíček.\n„Především klouzavá platnost je pro mnoho motoristů výhodou. Zatímco stará papírová známka platila kalendářní rok, nové jsou na libovolných 365 dní,“ vysvětluje Martin Opatrný, mluvčí společnosti Cendis, která má prodej známek na starosti. „Řada řidičů vyjíždí na dálnice až později než k 1. únoru. Mohou si tedy elektronickou dálniční známku pořídit třeba až na Velikonoce či letní prázdniny a nekrátí si jako dřív její využití.“\nNákup elektronické dálniční známky zařídíte na e-shopu edalnice.cz, kde stačí zadat registrační značku auta, požadovaný začátek platnosti, zaplatit kartou či převodem a můžete frčet. „Aby lidé předešli případným chybám s vyplňováním SPZ, je praktické vzít si k ruce malý techničák. Zdá se to možná nešikovné či úsměvné, ale je to užitečné. Pokud si koupím elektronickou známku s platností ihned a udělám chybu, opravy či kompenzace nejsou možné,“ upozorňuje Opatrný.\nNeumíte nakupovat přes počítač? Nevadí, dálniční známku můžete pořídit i na 2 500 pobočkách pošty či více než dvou stech čerpacích stanicích EuroOil provozovaných státním distributorem paliv Čepro.\nZnámku lze nakoupit až s předstihem 90 dnů, její platnost je rok. Abyste na konec platnosti nezapomněli, stačí při nákupu zadat e-mail a v předstihu vám přijde upozornění, že máte koupit další.\nZa české dálnice musí řidiči platit od 1. ledna 1995 – tehdy šlo o 569,9 z 651,2 kilometru tehdejší celkové sítě dálnic a silnic dálničního typu. Zpočátku byly k dispozici pouze roční kupony. Ty pro osobní auto vyšly na 400 korun a stejnou částku tehdy museli v prvních dvou letech platit také majitelé motocyklů. Pro srovnání, průměrná měsíční mzda v roce 1995 dosahovala 8 804 korun. „Za celou pětadvacetiletou historii dálničních známek se jich prodalo celkem 122 172 122 kusů,“ uvádí Opatrný.\nCena dálničních známek postupně narůstala až na současných 1 500 korun, což je cena, kterou majitelé automobilů platí již devět let. Od roku 2000 k roční variantě přibyly také měsíční a desetidenní známky, což je praxe drtivé většiny států s elektronickým systémem dálničních známek. \nOsvobozena od placení za dálnice jsou například auta držitelů průkazu ZTP nebo ZTP/P. Pozor však při silniční kontrole, kdy je třeba, aby držitel průkazu byl v autě přítomen – nelze tedy všechna auta v široké rodině napsat na nemocného strýčka.\nAutomaticky jsou osvobozena i auta na elektrickou energii, vodík nebo hybridní pohon (hodnota emisí CO2 do 50 g/km), pokud má vozidlo přidělenou speciální značku (začíná písmeny EL), a historická auta se zvláštní registrační značkou.\nAuta na elektřinu, vodík nebo hybridy bez speciální značky a také auta provozovaná domovy pro osoby se zdravotním postižením dálniční známku kupovat nemusí, když to předem elektronicky či písemně oznámí Státnímu fondu dopravní infrastruktury.\nPlatnost může kontrolovat nejen Policie ČR, ale také hlídky Celní správy. „Kontrola je prováděna přímo na zpoplatněném úseku dálnice prostřednictvím hlídkových vozidel vybavených kamerovým systémem pro rozpoznávání RZ nebo za pomoci vzdáleného připojení ke kontrolním branám nebo kontrolou na odpočívkách a parkovištích,“ popisuje Lucie Nováková, tisková mluvčí policie.\n„Řidiči, kterého systém odhalí na zpoplatněném úseku dálnice bez platné elektronické dálniční známky (a pokud se na něj nevztahuje osvobození), hrozí pokuta až 20 tisíc korun,“ upozorňuje.\nKontrola se bude týkat také případného zneužití osvobození. „Pokud fyzická nebo právnická osoba podá oznámení o osvobození, aniž by na něj měla nárok, ve snaze záměrně systém zneužít, může se pokuta vyšplhat až na 100 tisíc korun, dodává Nováková.\nZnámku lze sundat fénem nebo škrabkou\nStarý kupon je třeba z čelního skla odstranit. Známka je opatřená kvalitní lepicí vrstvou a z čelního skla jde odstranit jen těžce. Pokud se podaří odstranit ji v jednom kuse a bez pozůstatků lepidla na skle, můžete mluvit o zázraku. \nOsvědčená je metoda zahřívání známky fénem a pak už ji lze jednoduše sloupnout žiletkou. Lepidlo, které na skle zůstane, se dá elegantně odstranit odmašťovačem - třeba tím pěnovým ve spreji, který používáme v kuchyni.", "headline": "Naposledy sloupněte starou známku, nová je online. V pondělí hrozí pokuta", "keywords": ["Karel Havlíček", "Cendis", "Státní fond dopravní infrastruktury", "Dálniční známka", "dálnice", "Policie ČR", "Čepro", "čelní sklo"], "publication_date": "2021-01-30 00:00:00"}