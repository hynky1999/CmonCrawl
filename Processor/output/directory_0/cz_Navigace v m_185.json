{"author": "MF DNES", "brief": "Ať už jedete k moři, mimo Evropskou unii, nebo jen do Krkonoš, tato čtveřice navigací do mobilu vás nenechá ve štychu. Jen si musíte zvolit správně, každá se totiž hodí na něco trochu jiného.", "category": "auto", "comments_num": "69", "content": "Chystáte se na dlouhou cestu nebo na dovolenou a sháníte spolehlivou navigaci? Klidně se spolehněte na svůj mobil. Potřebujete pouze vědět, která navigační aplikace je pro vaši cestu ta nejlepší. Vybírat budete ze dvou druhů. Offline a online. První má mapové podklady stažené v paměti telefonu, takže není potřeba připojení k internetu. \nDruhý typ naopak vyžaduje internet, zato nezabírá příliš místa v paměti telefonu a poskytuje vždy nejaktuálnější mapové podklady, informace o dopravě a výsledky hledání. A protože mít chytrý telefon bez rozumného datového tarifu nedává příliš smysl, tak obecně lze doporučit online navigace.\nObávat se nemusíte ani cesty do zahraničí. Pokud budete cestovat po EU, tak většina může mobilní internet používat za stejných podmínek jako v České republice. Některých firemních smluv s operátory se ovšem toto netýká, a proto doporučujeme si před cestou do zahraničí ověřit, zda opravdu můžete po celé EU používat data jako doma.\nStejně tak je třeba myslet na chyták v podobě Švýcarska, ve kterém regulace Evropské unie neplatí a zapnutá data se vám tak mohou pěkně prodražit. Na pozoru se je třeba mít i v Monaku, San Marinu či Vatikánu, kde může operátor účtovat vysoké ceny za mobilní data.\nNaopak není potřeba mít strach z toho, že vám online navigace rychle vyčerpá datový balíček. Spotřeba je totiž maximálně několik málo desítek MB na sto kilometrů.", "headline": "Navigace v mobilu: každá se hodí na něco jiného", "keywords": ["Monako", "Švýcarsko", "Vatikán", "Evropská unie", "Apple", "Google", "Krkonoše", "Google Maps", "automobil", "TomTom", "Letní dovolená", "maximální povolená rychlost", "Android"], "publication_date": "2019-08-13 12:00:00"}