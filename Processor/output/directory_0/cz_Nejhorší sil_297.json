{"author": "František Dvořák", "brief": "V hlasování řidičů o největší výtluky na silnicích v celém Česku je nejhorší komunikace v obci Lhota Rapotina na Blanensku. Nejvíce výmolů, které motoristé ohlásili, je na komunikacích Středočeského kraje. Výsledky ankety oznámil Jan Marek z pojišťovny Generali.", "category": "auto", "comments_num": "20", "content": "V anketě o „nejhorší díru v republice“ letos přišlo přes web a aplikaci téměř sto tisíc hlasů. Přes 38 procent silnic se už dočkalo oprav. Proti loňským 34 procentům jde o navýšení, uvedl Marek. Za osm let trvání projektu nahlásili motoristé přes 7 600 silničních výmolů. Více než 45 procent z nich je opraveno.\n„Dobrou zprávou je, že náš projekt pomohl k tomu, že se výmoly v problematické části komunikace v obci Lhota Rapotina podařilo opravit,“ komentoval výsledky letošní ankety Petr Čaník z portálu Výmoly.cz.\nPodle starosty obce Michala Sedláka jde asi o dvoukilometrový úsek krajské silnice, který je nadměrně zatěžován nákladní dopravou z kamenolomu. „Silničáři se komunikaci snaží opravovat, jsou tam poměrně často, ale je to boj s větrným mlýnem. Naložená nákladní auta tam jezdí od brzkých ranních hodin včetně víkendů. Navíc nejde jen o ten jeden úsek, máme tu rozježděné snad všechno, lidi mají popraskané domy, každý rok musíme dávat peníze na opravy chodníků a kanálových vpustí,“ řekl Sedlák.\nÚsek nahlásili motoristé na Výmoly.cz už v roce 2013. Na jaře 2018 byl provizorně opraven, stejně tak nyní na podzim. I přes opakované dočasné opravy hlasující rozhodli o tom, že si silnice zaslouží prvenství v anketě o nejhorší výmol roku.\n„Pokud motoristé nemají havarijní pojištění, vjedou do označeného výmolu a své auto poškodí, musí opravu většinou hradit ze své vlastní kapsy. Průměrně taková srážka se silnicí  přijde až na 40 000 korun. S tím, jak přibývá čidel, senzorů a elektronických pomocníků v autech, očekáváme, že výše škody poroste,“ doplnil Marek.\nDo projektu je zapojeno přes 5 000 aktivních uživatelů z celé České republiky a jejich počet roste. Prostřednictvím mobilní aplikace pomáhají motoristé monitorovat stav vozovek. Informace následně putují k silničářům.", "headline": "Nejhorší silnice je na Blanensku. Nákladní auta tam ničí asfalt i domy", "keywords": ["Generali Česká pojišťovna", "Blanensko", "pojišťovna", "nákladní auto", "Jan Marek", "anketa", "silnice", "oprava", "havárie"], "publication_date": "2018-11-13 15:24:00"}