{"author": "František Dvořák", "brief": "Hyundai i30 je jedničkou českého trhu u privátních zákazníků. Automobilka ovšem v průběhu podzimu z ceníku vymazala naftové verze, prý o ně nebyl zájem. Pohled do statistik však říká, že jen loni byl podíl dieselů na českých prodejích modelu patnáct procent.", "category": "auto", "comments_num": "40", "content": "Hyundai prodal za celý loňský rok 10 304 kusů i30, z toho 8 874 benzinových a 1 430 naftových, což je přibližně patnáctiprocentní podíl. Model vyráběný v Nošovicích je v nabídce jako hatchback, kombík a liftback. V celkových prodejích je i30 za rok 2021 číslo čtyři na českém trhu a v prodejích nefiremním zákazníkům je dokonce první. „Model Hyundai i30 soukromí zákazníci v roce 2021 volili vůbec nejčastěji, do jejich rukou putovaly klíčky od celkem 3 806 vozů,“ uvádí mluvčí českého zastoupení značky David Pavlíček. Ceny modelu startují na částce 359 990 korun.\nNaftová verze vypadla z nabídky i30 už loni. „i30 v dieselové motorizaci nenabízíme od třetího čtvrtletí minulého roku, výroba této varianty byla v HMMC (nošovická továrna značky – pozn. red.) ukončena z důvodu klesající poptávky v kompaktním segmentu. Omezení nabídky se tedy netýká pouze českého trhu,“ vysvětluje Pavlíček pro iDNES.cz.\nV ceníku i30 tak zbyly tři benzinové motory. Atmosferický čtyřválec 1,5 litru s výkonem 81 kW, přeplňovaný tříválcový litr s 88 kilowatty a čtyřválec 1,5 s turbem a mildhybridní technologií s výkonem 117 kW. \nDo loňska pak byl tedy v nabídce čtyřválcový turbodiesel 1.6 CRDi s výkonem sto koní, též vybavený 48V mildhybridní technikou.\nAutomobilka Hyundai v roce 2021 zaregistrovala v Česku 20 200 osobních vozů a dosáhla tržního podílu 9,76 procenta. Dle údajů zveřejněných Svazem dovozců automobilů (SDA) to znamená meziroční nárůst o 26 procent a pozici druhé nejprodávanější značky na českém trhu.\n„Úspěchy na českém trhu značka Hyundai sklízela především v segmentu privátních prodejů, v nichž v souhrnné statistice za uplynulý rok obsadila druhou příčku s celkem 8 941 prodanými vozy,“ upřesňuje Pavlíček. \n„Popularity u soukromých zákazníků si velmi ceníme. Prokazuje se, že je dokážeme oslovit nejen kvalitními vozy s moderními technologiemi a výrazným designem, ale nabídku dokážeme vhodně doplnit také atraktivní, férovou cenou včetně výhodného financování nebo oblíbených benefitů. Právě tyto faktory hrají v rozhodování soukromých zákazníků mnohdy klíčovou roli,“ okomentoval při bilancování loňského roku generální ředitel českého zastoupení značky Hyundai Martin Saitz.\nAktuálně se také řeší otázka, zda vůbec úspěšný model značky dostane nástupce. Je totiž možné, že i30 nahradí kolem roku 2026 plně elektrický vůz. Hyundai i30 prošel před dvěma roky faceliftem a je pravděpodobné, že životní cyklus aktuální verze automobilka prodlouží ještě jedním. \nDiesely na Slovensku stále vyrábějí\nStojí za pozornost, že sesterský model Hyundaie i30, na Slovensku vyráběná Kia Ceed, s naftovými motory i nadále počítá. „Nic se nemění, diesely v nabídce zůstávají,“ potvrzuje pro iDNES.cz Kateřina Vaňková, mluvčí českého zastoupení značky. Naftové motory pro oba modely se právě v žilinské fabrice Kie vyrábí. \nÚstup naftových motorizaci od spodních pater nabídky automobilek je zřetelný už několik let. Mezi auty o velikost níž (kategorie Fabie, nebo u Hyundaie i20) se už s diesely téměř nesetkáme. Jednou z mála výjimek je například Opel Corsa. \nHyundai vyřazením dieselu z ceníku i30 naznačuje nový vývoj o kategorii výš. Nově uváděné modely této třídy prozatím diesely obvykle dostávají (například nový Peugeot 308), otázkou ovšem je, na jak dlouho. Ikona této kategorie, Volkswagen Golf, s diesely zatím nekončí. „Počítá se s tím, že s faceliftem modelu, který je naplánovaný na rok 2024, zbyde v nabídce Golfu motor TDI s 85 kW jen s manuální převodovkou a ve 110kW variantě je s automatickou převodovkou DSG,“ uvádí mluvčí českého zastoupení značky David Valenta.\n„Pro model Škoda Octavia zůstávají dieselové agregáty stále součástí portfolia a v současnosti neuvažujeme o jejich vyřazení. Naopak aktuálně nabízíme pro tuto modelovou řadu nejširší portfolio pohonů v historii, a to od benzinových, přes dieselové, CNG až po mild či plug-in hybridní,“ říká Pavel Jína, tiskový mluvčí Škoda Auto Česká republika. „Pro vznětový agregát se v rámci modelové řady Octavia v loňském roce rozhodlo přes padesát procent zákazníků. Vylepšené, moderní motory TDI snižují emise a spotřebu paliva. Díky úpravě výfukových plynů SCR se dvěma katalyzátory vypouští motory nové generace Evo až o osmdesát procent méně oxidů dusíku (NOx).“", "headline": "Nejprodávanější Hyundai přišel o diesely, do nošovické i30 už se nevrátí", "keywords": ["Hyundai i30", "Škoda Fabia", "Škoda Octavia", "Kia Ceed", "Slovensko", "Martin Saitz", "Škoda Auto", "Hyundai (automobilka)", "Hyundai", "Nošovice", "Volkswagen Golf", "Svaz dovozců automobilů", "Peugeot 308", "vznětový motor", "Opel Corsa"], "publication_date": "2022-01-19 12:00:00"}