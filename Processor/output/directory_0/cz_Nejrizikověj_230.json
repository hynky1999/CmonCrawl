{"author": "Martina Procházková", "brief": "Nejrizikovějším místem v Česku je křižovatka v Třemošné na Plzeňsku. Na konci ulice Americká se v letech 2015-2017 odehrálo dvanáct nehod, které si vyžádaly jeden život a sedm vážně zraněných. Vyplývá to z žebříčku nehod, který sestavila pojišťovna Allianz.", "category": "auto", "comments_num": "121", "content": "Pojišťovna Allianz sestavuje žebříček nejrizikovějších míst na základě policejní databáze dopravních nehod. Křižovatka u Třemošné jen několik kilometrů severně od Plzně je nebezpečná, přestože splňuje všechny normy a přestože se tamní silničáři snaží situaci řešit - o tématu čtěte více zde. Smutné prvenství si ze statistik odnesla i v loňském roce.\nDruhým nejrizikovějším úsekem je podle statistik zatáčka na silnici I/50 ve Zlínském kraji. V katastru obce Staré Hutě poblíž Uherského Hradiště se ve sledovaném tříletém období stalo třináct nehod, při kterých jeden člověk zemřel a čtyři se těžce zranili. „I tento rizikový úsek se v žebříčku objevuje opakovaně, a to přesto, že zde v roce 2015 přibyla řada bezpečnostních prvků,“ uvádí ve zprávě mluvčí pojišťovny Allianz Václav Bálek.\nTřetím nejrizikovějším místem jsou serpentiny v katastru Červené Vody v Pardubickém kraji. V jedné ze zatáček na silnici I/11 v okrese Ústí nad Orlicí se událo sedm nehod s pěti těžkými zraněními. Úsek se stal nejnebezpečnějším v kraji i v předchozím roce.\nV žebříčku 20 nejrizikovějších lokalit v Česku figurují některé regiony vícekrát. Nejhůře ze statistiky vyšel Středočeský kraj, který je za období 2015–2017 zastoupen hned čtyřikrát. Třikrát se umístil Zlínský kraj. Naopak kraje Královéhradecký, Liberecký a Ústecký se v nejrizikovější dvacítce vůbec neobjevily.\n„Převážná většina nehod se stala ve dne, na suché vozovce a viníkem byl řidič, který nebyl pod vlivem alkoholu,“ uvedl dopravní odborník Jaroslav Heinrich z HBH projektu, který se na vzniku Allianz Automapy podílí.\nZe 154 zkoumaných vážných dopravních nehod se 49 havárií stalo o víkendu, což je téměř třetina. Ve dvanácti lokalitách se dokonce všechny nebo převážná většina nehod odehrála o víkendu. Bylo tomu tak i u dvou z celkem čtyř vážných nehod v nejrizikovější lokalitě v zemi, křižovatce severně od Třemošné.\nPřestože větší část nehod se stala na suché vozovce, 42 havárií se udála za mokra a ve 12 úsecích tento charakter nehod převažoval. Bylo to například v nejrizikovějších lokalitách Karlovarského, Moravskoslezského a Olomouckého kraje. Celkem 25 nehod představovalo srážku s chodcem. V devíti lokalitách pak tento typ nehod převažoval. Například v úsecích, které získaly prvenství v rámci Olomouckého a Ústeckého kraje.\n Pouze u šesti nehod ze 154 hrál roli alkohol. „Viník pod vlivem alkoholu byl zjištěn v Červené Vodě (Pardubický kraj, třetí nejrizikovější místo v zemi), ve Svojkovicích (nejkritičtější místo v kraji Vysočina), Golčově Jeníkovu (Vysočina), Mohelnici (Olomoucký kraj), Boru (Plzeňský kraj) a ve Zlíně,“ píše ve zprávě Bálek.", "headline": "Nejrizikovějším místem v Česku je křižovatka u Třemošné", "keywords": ["Allianz", "Katastr nemovitostí", "Poradna: Nemovitosti", "lokalita", "křižovatka", "Plzeňsko", "pojišťovna", "žebříček", "Červená Voda", "Třemošná", "Uherské Hradiště", "Stará huť", "havárie", "Ústí nad Orlicí"], "publication_date": "2018-10-02 11:14:00"}