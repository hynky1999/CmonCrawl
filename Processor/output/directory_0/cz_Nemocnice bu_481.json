{"author": "Veronika Horáková", "brief": "Fakultní nemocnice u svaté Anny v Brně si staví vlastní pěstírnu konopí. Hotová bude v polovině letošního roku. Lékařům umožní zkoumat další možnosti léčby. V minulosti již jako první vymysleli takzvané konopné kapsle, které pomáhají pacientům trpícím bolestmi.", "category": "brno", "comments_num": "3", "content": "Zkoumat využití konopí budou vědci z Mezinárodního centra klinického výzkumu (ICRC), které funguje při fakultní nemocnici. Půjde o komplexní výzkum od studia genetiky, obsahových látek až po nové aplikace při léčbě různých onemocnění.\n„Samotná produkce nebude jediným využitím pěstírny. Vytvářená technologie umožní zkoumat externí faktory jako světlo, teplotu a další při ovlivňování produkce samotných rostlin a jejich výnosu. Jako například obsahových látek, kanabinoidů, které jsou rostlinou přirozeně produkovány,“ přiblížil Václav Trojan, vedoucí Klinicko-farmakologické jednotky ICRC.\nDodal, že v rostlině je dnes popsáno více než 140 kanabinoidů, které nepodléhají žádné regulaci na rozdíl od THC. Zde je podle Trojana obrovský prostor pro výzkum na mnoho let dopředu.\n„Použití nejen jednotlivých kanabinoidů, ale i celého extraktu přináší stále mnoho otázek, které je potřeba zodpovědět. A tím samozřejmě posílit či vyvrátit argumenty a jasná data pro léčbu pacientů s různými diagnózami. Samotná léčba pacientů je až finále celého záměru výzkumu, který spočívá ve studiu genetiky, obsahových látek, testování látek na buněčných modelech či studiu technologických procesů přípravy různých lékových forem,“ uvedl ještě Trojan. \nVědci už mají za sebou první klinickou studii s českým medicinálním konopím, její výsledky zveřejní během nadcházejících měsíců. „Mohu zatím jen prozradit, že naši pacienti dostanou jasnou odpověď, jak je to s medikací a možností řídit dopravní prostředky,“ nastínil Trojan. \nDíky nové pěstírně se fakultní nemocnice stane v oblasti výzkumu konopí skutečně unikátní. Podle Trojana budou zřejmě první na světě, kteří propojí pěstování a výzkum. „Vznikne ideální prostředí pro tvorbu klinických studií s využitím zdravých dobrovolníků či pacientů,“ poznamenal Trojan. \nV minulosti již zdejší lékař Radovan Hřib vymyslel jednoduchý, přitom revoluční a hlavně šetrný způsob, jak marihuanu nemocným podávat. Jednoduše ji „nacpal“ do běžné průhledné kapsle, jejíž obal se rozpustí až v těle a účinné látky z byliny proniknou do organismu.", "headline": "Nemocnice buduje vlastní pěstírnu konopí, prozkoumá další možnosti léčby", "keywords": ["Jihomoravský kraj", "konopí", "Mezinárodní výbor červeného kříže", "Mezinárodní centrum klinického výzkumu", "léčba", "Fakultní nemocnice u sv. Anny", "Brno-město"], "publication_date": "2021-02-11 12:55:00"}