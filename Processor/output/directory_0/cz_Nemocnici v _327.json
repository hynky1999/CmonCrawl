{"author": "Pavel Šmerda", "brief": "Jihomoravská MF DNES pokračuje v revizi politických slibů v okresních městech. Koalice ČSSD, ODS, Volby pro město a KDU-ČSL v Blansku nemá úplně špatné vysvědčení. Povedlo se modernizovat zdejší nemocnici i vybudovat cyklostezky. Ale průmyslová zóna je stále poloprázdná a hotel Dukla dál chátrá.", "category": "brno", "comments_num": "2", "content": "Programové prohlášení, které před čtyřmi lety podepsala v Blansku koalice složená ze sociálních demokratů, občanských demokratů, sdružení Volba pro město a lidovců, se až na výjimky povedlo splnit.\nVedení města se podařilo stabilizovat a modernizovat nemocnici, obyvatelé se dočkali nových cyklostezek. Zámek je po úpravách chloubou města. Blansko šetří díky zateplení a výměně oken na budovách škol, lidé se dočkali nových chodníků a lepších silnic.\n„Starosta jsem teprve osm měsíců, ale čtyři roky jsem v zastupitelstvu a jsem člen strany, která město vede. I když jsme si připsali spoustu kladných bodů, nezbavuji se zodpovědnosti ani za to, co se nepodařilo,“ prohlásil Ivo Polák (ČSSD), který v lednu nahradil svého stranického kolegu Lubomíra Toufara.\nPolák přiznal, že jedním z největších problémů, který se nepodařilo vyřešit, je parkování u nemocnice.\n„Hlavně kvůli převodům a koupi pozemků. Teď už ale mohu říct, že před 14 dny jsme na radě města výkup schválili. Věřím, že ho posvětí i zastupitelstvo,“ uvedl starosta.\nU nemocnice by tak už příští rok mělo vzniknout parkoviště pro 132 aut. „Snažíme se v závěru napravit to, co se nám za čtyři roky nepodařilo. Vím, že to úplně situaci nevyřeší, ale výrazným způsobem to ulehčí okolním ulicím, kde se teď lidé, kteří míří do nemocnice, snaží zaparkovat,“ doplnil.\nOpoziční zastupitel Stanislav Navrkal (KSČM) vidí problém i v absenci parkoviště u fotbalového hřiště v Údolní ulici. „Auta parkují okolo, kde se dá,“ vadí mu. Naopak u vlakového nádraží se parkoviště se dvěma stovkami míst už dokončuje.\nV průmyslové zóně je prázdno\nObsazování průmyslové zóny s cílem zvýšit zaměstnanost, zněl další z bodů programu. Velké plány se nenaplnily. Na ploše 135 tisíc metrů čtverečných teď působí pouze devět firem, ve kterých pracuje okolo 230 lidí. „To mě mrzí. Jsme na půli cesty. Developer, který má postavit nové haly, chce začít příští rok,“ řekl starosta.\nProč je průmyslová zóna zatím poloprázdná? Příčin je několik. „Velkou část pozemku měla zamluvenou firma Blata. Nikdo nemohl předpokládat, že ji tak srazí k zemi plagiátoři jejich motorek z Číny. Situaci nenahrála ani ekonomická krize. Někteří investoři naslibovali hory doly, ale pak odešli jinam. Problémem, možná i hlavním, je i chybějící kvalitní dopravní napojení,“ vyjmenoval Polák.\nSouhlasí i další člen vládnoucí koalice, místostarosta Jiří Crha (ODS). „V Pohořelicích nebo u Vyškova stojí průmyslové zóny u dálnice. Tam není co řešit, ale dostat se kamionem do Blanska je horší. Vím, je to omletá fráze, ale chybí nám R43,“ upozornil Crha.\nCo s ošklivým centrem\nSamostatnou kapitolou je centrum Blanska. Chátrající hotel Dukla a neupravené podzámčí nedělají městu reklamu. I když se vedení města snaží s tím něco udělat, razantní kroky zatím chybí.\n„Je potřeba vše vyřešit komplexně. Za pomoci dotačních peněz. Z rozpočtu to nezvládneme. Důležité je, aby se na budoucí podobu centra města vypsala architektonická soutěž,“ přeje si starosta.\nBudoucnost Dukly bude jasnější už za měsíc, kdy se v Blansku uskuteční referendum. Lidé v něm rozhodnou, zda hotel zbourat, nebo opravit. „Čeká nás s tím ještě spousta práce. Když se v závěru příštího volebního období podaří mít vše připravené, budeme mít vyhráno. Ale není kam spěchat. Centrum je vážná věc,“ myslí si Polák.\nStanislav Navrkal upozorňuje, že pořádek v Blansku se v poslední době zhoršuje. „Objevila se nová generace sprejerů. Myslím, že město by mělo více investovat do sportu, podpory mládeže. Tyhle peníze se vyplatí a jsou lépe vynaložené než následně do náprav škod,“ myslí si.", "headline": "Nemocnici v Blansku zlepšili, ale obsadit průmyslovou zónu se nedaří", "keywords": ["Čína", "Jihomoravský kraj", "ODS", "ČSSD", "KSČM", "KDU-ČSL", "Lubomír Toufar", "Jiří Crha", "Ivo Polák", "Developer", "Problematické kamiony", "Nezaměstnanost", "referendum", "Cyklostezka", "kamion", "Kuřim", "starosta", "průmyslová zóna", "Hotel", "Kino Dukla", "Vysvědčení", "Komunální volby 2014", "Blansko", "Břeclav", "Hodonín", "Vyškov", "Znojmo"], "publication_date": "2014-09-11 14:32:00"}