{"author": "Jaroslav Halamka", "brief": "Čína je jedním z nejdůležitějších trhů pro většinu světových automobilek. Lamborghini tam ale už o jednoho zákazníka přišlo. Nespokojený milionář nechal vůz demonstrativně zničit.", "category": "auto", "comments_num": "149", "content": "Prodej aut v Číně roste raketovým tempem. V Pekingu ho musí dokonce uměle tlumit úřady (zde čtěte podrobnosti). Servis ale vázne. \nNa vlastní kůži se o tom přesvědčil bohatý Číňan Han Nan z města Čching-tao. Minulý rok si koupil černé gallardo z druhé ruky a pak s ním měl neuvěřitelné problémy.\nNejdřív mu přestalo startovat. Odvezl proto svůj vůz do značkového servisu, kde ale technici poškodili nárazník a podvozek. Nikdo se k poškození nehlásil, a aby toho nebylo málo, problém se startováním zůstal.\nMajitel menšího ze dvou modelů lamborghini se opakovaně pokoušel vyřešit problém s generálním ředitelem servisu, a když neuspěl, napsal přímo do Sant' Agaty Bolognese Stephanu Winkelmannovi, šéfovi automobilky. Ani u něj nepochodil. A tak padlo rozhodnutí, že se auto rozbije kladivy na protest proti obchodním praktikám prestižních značek v Číně.\nJejí obyvatelé si totiž stále víc stěžují na firmy, které sice stačí uspokojovat obrovskou poptávku Číňanů po luxusním zboží, ale nejsou ochotné poskytovat stejný servis jako v Americe a v zemích Evropské unie. \nPro demolici auta v ceně asi čtyř milionů korun, která byla on-line vysílána na internetu, byl symbolicky vybrán 15. březen, který je od roku 1983 mezinárodním dnem spotřebitelských práv.", "headline": "Neuměli mu opravit lamborghini, nechal ho rozbít kladivem", "keywords": ["Lamborghini", "Čína", "Evropská unie", "Peking"], "publication_date": "2011-03-17 13:34:00"}