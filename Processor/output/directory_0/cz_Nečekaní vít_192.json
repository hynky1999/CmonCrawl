{"author": "pro iDNES.cz", "brief": "Covidová temnota zahalila v roce 2020 automobilový průmysl. Prodeje padaly, některé automobilky odstavily výrobu. Ale pandemie přinesla i jednoho nečekaného vítěze. Výrobci obytných aut a přívěsů nestíhají vyrábět.", "category": "auto", "comments_num": "31", "content": "Loni v Česku padl nový rekord prodeje obytných vozů. Celkem se jich zaregistrovalo 1 134, tedy o třináct procent víc než v roce 2019. Za posledních deset let se trh s nimi zvětšil pětkrát. Údaje vyplývají z dat Sdružení dovozců automobilů. \nJsou součtem registrací značek obytných vozů. Proto nezahrnují obytné verze běžných dodávek, jako jsou Mercedes Marco Polo a Volkswagen California, u nichž šlo loni o desítky kusů. Chybí i přestavby menších výrobců nebo jednotlivců u již zaregistrovaných dodávek a podvozků, což jsou minimálně další desítky. Ministerstvo dopravy sice obytné vozy v registru sleduje, tyto údaje jsou však v posledních letech nekompletní, nejde z nich proto vycházet.\nNestíhá se vyrábět\nTrh je dlouhodobě poměrně vyrovnaný, loni se dělil mezi 45 značek. Jedničkou je opět Adria se 146 vozy, tedy podílem téměř třináct procent. Za ní je s 96 vozy Capron a s 85 vozy Hymer. Pořadí jednotlivých značek se obvykle mění, prodeje jsou v jednotkách či nižších desítkách kusů a rozdíly mezi nimi bývají velmi malé. Loni měla vliv i možnost jednotlivých výrobců reagovat na rostoucí poptávku.\n„Auta se musí objednávat i rok dopředu, v současnosti objednáváme i vozy, které dorazí v roce 2022,“ říká Petr Havlíček, provozní ředitel společnosti Hykro, která obytné vozy i přívěsy prodává i půjčuje. Podle něj výrobci nemají takové kapacity a navíc během růstu poptávky, jako k tomu došlo loni po celé Evropě, upřednostňují spíš domácí nebo ty největší evropské trhy. Česko je tak na okraji. Prodejci by tak prodali více, kdyby měli kde obytné vozy brát. Řadu objednávek z loňského roku budou dodávat až letos. U některých značek je v případě nové objednávky do výroby první dostupný termín dodání až v roce 2023.\n„Zájem je opravdu velký, lidé si našli nový způsob, jak trávit svou dovolenou v soukromí, bezpečí a vlastním komfortu,“ přibližuje Vladimír Záhorec, šéf Karavan Centra Morava. \nVýrobu komplikují i prodlevy u dodávek podvozků Fiat Ducato, na kterých se v Evropě staví nejvíc obytných vozů. Výrobce navíc nyní čelí v Německu podezření, že v minulosti právě u podvozků pro obytná auta podváděl s emisemi, obdobně jako to Volkswagen dělal u osobních aut.\nNaplno jede i český výrobce vozů KRS. „Naše kapacita je naplněna na dalších zhruba devět až jedenáct měsíců,“ popisuje šéf KPS Automobile Tomáš Krs. A to i když už otevřeli druhou výrobní linku. Poptávka po těchto vozech roste už čtvrtý rok, loni, hlavně v závěru roku, i začátkem letošního roku je však extrémní. Zájem je téměř dvojnásobný. Zvažují proto další rozšíření výroby. Vozidla KRS se však ve výše uvedené statistice neobjevují, protože jsou registrována pod značkou výrobce dodávky nebo podvozku.\nNápor pokračuje\nZájem o obytné vozy pokračuje i letos. Jako by loni Češi přemýšleli, zda to pro ně není řešení, a až nyní se rozhodují. „Hlavní nápor začal až po Novém roce a stále pokračuje,“ popisuje Záhorec z kroměřížské firmy.\nObytné vozy jsou úzce spojeny s kupní silou. Pro domácnosti jsou zpravidla tím největším luxusem – náklady na ně jsou výrazně vyšší než na samotné obytné přívěsy. Ceny se obvykle pohybují kolem jednoho a půl milionu, snadno dosahují i několika milionů korun. Zájem mají i půjčovny, i u těch se však odrazí vysoká pořizovací cena. Nejlevnější obytné vozy se mimo sezonu, tedy v zimě, půjčují zhruba od 1 500 korun za den, v sezoně částky u lepších modelů přesahují 5 000.\n„Kolem devadesáti procent aut si však kupují koncoví vlastníci, zhruba půl na půl firmy a domácnosti,“ popisuje Havlíček ze splolečnosti Hykro. Půjčovny sice od vypuknutí pandemie navyšují počty svých vozidel, ale to nemá takový vliv. Hlavní poptávka je od koncových zákazníků. „I my bychom rádi půjčovali víc aut, ale nyní je pro nás jednodušší auta rovnou prodat,“ říká Havlíček.\nMezi zákazníky se kvůli koronaviru objevily nové skupiny lidí, které dosud nechávaly karavany chladnými. Například movitější lidé, kteří si dosud užívali spíš luxus kvalitních hotelů. Kvůli omezením jim však nyní vyhovují karavany. To se odráží i v rostoucí popularitě dražších značek či prodeji těch nejvyšších výbav.\n„Většina aut je kupcem zaplacena hotově, dřív to byly hlavně úvěry. Kupní síla narostla, lidé nehledí na každou korunu a připlácí si za větší pohodlí,“ přibližuje Havlíček. \nPandemie koronaviru poptávku po nových obytných vozech zvýšila, nejspíš kvůli zavřeným hranicím však klesl dovoz ojetin. Loni šlo o 332 aut, z toho 83 do jednoho roku stáří. V roce 2019 to bylo 419 vozů. Nejvíc se loni dovážely vozy značek Knaus, Adria a Dethleffs.\nV případě obytných přívěsů jsou statistiky obtížnější. Část značek na trh dodává i obyčejné vozíky nebo speciální nástavby. Není proto z dostupných údajů možné přesněji určit množství karavanů. Trh se pohybuje zhruba na třetině až polovině množství obytných vozů a stejně jako u nich jde o desítky jednotlivých značek.\nPřesněji nejde určit ani množství obytných vozů a přívěsů, které jsou v Česku v provozu. V registru jich je včetně různých typů maringotek přes padesát tisíc, víc než polovina je však starší 25 let a není jasné, jaká část ještě fyzicky existuje nebo slouží původnímu účelu. V této statistice také chybí stovky obytných aut z posledních let, která jsou pravděpodobně registrována jako osobní vozy.", "headline": "Nečekaní vítězové temných časů. Česko má rekord v prodejích obytných aut", "keywords": ["Mercedes-Benz", "Koronavirus", "Volkswagen (automobilka)", "Karavan", "přívěs", "rekord", "Fiat Ducato", "Marco Polo", "výroba", "Volkswagen California", "Pandemie"], "publication_date": "2021-02-19 00:00:00"}