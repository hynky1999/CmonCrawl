{"author": "František Dvořák", "brief": "Od Nového roku mají technici na stanicích technické kontroly (STK)každé auto vyfotit. Ministerstvo dopravy tak chce zabránit podvodům s technickými kontrolami a stáčením tachometrů. Stanice si musely nakoupit foťáky, čtečky čárových kódů a harddisky.", "category": "auto", "comments_num": "156", "content": "„Povinnost vést obrazový záznam z STK je pak součástí novely zákona o podmínkách provozu na pozemních komunikacích,“ uvádí Zdeněk Neusar z ministerstva dopravy. „Je jedním z nástrojů, jak zabránit podvodům s technickými kontrolami, kdy oprávnění k provozu dostanou i vozidla, která na kontrolách fyzicky nebyla,“ vysvětluje.\nCílem je zajistit obrazovou dokumentaci, která dokazuje přítomnost vozidla na STK. Povinností STK bude zdokumentovat výrobní štítek, tachometr, VIN („rodné číslo“ vozu vyražené na různých místech karoserie) a pohled na auto zepředu i zezadu. Tuto obrazovou dokumentaci pak musí nahrát do Centrálního informačního systému STK a dále podklady pět let archivovat.\nDalší změnou je také identifikace technika STK pomocí čárového kódu. „U každé zkoušky tak bude spárován čárový kód technika a kód záznamu o provedené STK. Jakmile tedy jeden technik STK začne zkoušku provádět, musí ji i dokončit. Nemůže ji provést někdo jiný,“ vysvětluje Zdeněk Neusar.\nNa začátku prohlídky musí technik provést načtení čárového kódu a pak zahájí focení. Prohlídku ukončí opět načtením čárového kódu. Na pevných stanicích musí být auto nafoceno v hale, kde se kontrola provádí.\nNáklady na nové vybavení u menších STK jsou podle ministerstva do 15 tisíc korun. „Buď si STK pořídí foťák a čtečku čárových kódů za asi 2 500 korun. Případně si koupí mobil, který umí pracovat s aplikacemi schopnými číst čárové kódy,“ vysvětluje Neusar. Jedinou podmínkou ministerstva je, že fotoaparát musí mít rozlišení alespoň 5 Mpx. STK bude muset pořídit také úložiště dat (externí disk), kde se budou fotografie archivovat. Ministerstvo propočítalo minimální velikost disku na 1,5 TB, takový dnes stojí dva až tři tisíce korun.\nNové opatření má být součástí boje proti stáčení tachometrů. Podle kritiků však tato novinka problém nevyřeší, většina stočených aut totiž do autobazarů míří ze zahraničí. Ve správním řízení hrozí za stáčení tachometrů v krajním případě pokuta až pět milionů korun.", "headline": "Novinky na STK: portrét každého auta a čárový kód pro techniky", "keywords": ["Ministerstvo dopravy", "Poradna: Vybavení", "čárový kód", "portrét", "technická kontrola", "technik", "Stanice technické kontroly (STK)", "fotografie", "podvod"], "publication_date": "2015-12-22 13:49:00"}