{"author": "Martina Procházková", "brief": "Nová pravidla silničního provozu přinesla zvláštnost, které si moc řidičů nevšimlo. Přibylo pár nových podob stávajících dopravních značek, jako je například značení pro okruh. Řidiči si na nový piktogram musí zvyknout. Navíc se na svých cestách setkají i se starými značkami, a to až do roku 2025.", "category": "auto", "comments_num": "283", "content": "Tak třeba značka Okruh má dvojí podobu. Zatímco stará zelenobílá připomíná spíše turistickou značku, nová už je ve tvaru kruhu a spíše odkazuje na objezd města. Ale pozor, až do roku 2025 platí obě varianty.\nUmožňuje to změna českých pravidel silničního provozu, která tuto zvláštnost přinesla s vyhláškou účinnou od 1. ledna 2016. „Dopravní značky a dopravní zařízení umístěné přede dnem nabytí účinnosti této vyhlášky, které svým provedením této vyhlášce neodpovídají, pozbývají platnosti uplynutím dne 31. prosince 2025,“ odcitoval vyhlášku projektový manažer Martin Bednář z Akademie dopravního vzdělávání Dekra.\nPodle ministerstva dopravy nahrazuje jedna nová značka okruhu předchozí dvě. „Do 1. ledna 2016 byl okruh zřízený pro objíždění obce nebo její části označený dvěma dopravními značkami: Okruh (č. IP 1a) a Změna směru okruhu (č. IP 1b). Od ledna 2016 je okruh označen jednou dopravní značkou, která lépe vyjadřuje podstatu okruhu než původní značky,“ zdůvodnila nenápadnou změnu mluvčí resortu Lenka Rezková.\nZnačka č. IP 1b Změna směru okruhu už ve vyhlášce samostatně uvedená není. „Pro vyznačení se mají používat dodatkové tabulky v podobě směrové šipky,“ dodala Rezková.\nNa nové dopravní značky řidiči narazí například v okolí Prahy na Štěrboholské spojce, na příjezdu po dálnici D1 u Říčan nebo na Jižní spojce. Zatím jich tolik není a na většině míst se tak lidé za volantem setkají spíše se starou verzí, což v praxi trochu mate. Ve videoanketě iDNES.cz se navíc ukázalo, že někteří řidiči si značku s ničím nespojí.\n„Nová značka je trochu zvláštní. O změně se zatím plošně příliš neví, nemluví, takže to chce nějaký čas, aby si řidiči na novou podobu značení přivykli,“ komentoval dopravní expert Roman Budský.\nMinisterstvo si nevede evidenci značek, a tak nedokáže vyčíslit, kde už je okruh označen novou značkou a kde jsou ještě ty staré, ani jaký je mezi nimi poměr. Plošná výměna starých značek okruhu za nové se také nechystá. „Dopravní značky se budou plynule vyměňovat podle potřeby,“ doplnila Rezková. Řidiči tak musí až do roku 2025 na silnicích počítat s oběma variantami.\nŠipka do protisměru?\nOkruh možná lépe symbolizuje objezd města nebo jeho části, ale podle osloveného grafika nemusí značka dobře fungovat například za snížených povětrnostních podmínek.\n„Značky by měly být jako ikony na počítači, tedy jasné a srozumitelné. V případě značek je navíc velmi důležité, aby byly jednoduše rozpoznatelné. Tato může být za zhoršených povětrnostních podmínek nečitelná,“ myslí si grafik Martin Andryzek.\nProblém může způsobovat už to, že ztvárnění okruhu je zcela jiné než grafické pojetí všech ostatních českých značek. Navíc Okruh má jakýsi náznak trojrozměrnosti a tenká smyčka navádí „do protisměru jízdy“.\n„Je pravda, že šipka v tomto případě nemá indikovat směr jízdy, ale v Česku jezdíme proti směru hodinových ručiček, takto to působí nepřirozeně,“ upozorňuje Andryzek. Grafik by podle něj měl obzvláště v případě dopravního značení dbát především na jeho čitelnost, srozumitelnost a dobrou ergonomii.\nPochopit lépe novou značku má šanci řidič v případě, když je u ní vysloveně napsáno, že navádí na obchvat města. To na některých místech je. Ovšem nápisu v češtině cizinec těžko porozumí. A zrovna na obchvat Prahy má směřovat tranzitní doprava zahraničních kamionů.", "headline": "Novou značku okruhu řidiči nechápou, vypadá divně. A platí i ta stará", "keywords": ["Roman Budský", "dopravní značení"], "publication_date": "2019-09-23 00:00:00"}