{"author": "Petra Škraňková", "brief": "Nová Škoda Fabia brázdí české silnice. Čtenáři Pavlu Turkovi se ji podařilo vyfotit u Boleslavi. Oficiální světovou premiéru by měla mít na podzim na autosalonu v Paříži.", "category": "auto", "comments_num": "228", "content": "\"Viděl jsem je, jak přede mnou vyjíždějí zprava těsně před nájezdem na dálnici v Mnichově Hradišti, směr Boleslav. Chvíli mi trvalo, než jsem poznal, že to jsou nové fabie. Byly asi čtyři, první dvě nebo tři vyjely přede mnou a samozřejmě mi ujely,\" popsal čtenář Pavel Turek iDNES.cz, jak se mu podařilo auta vyfotit. \n\"Tahle dvě auta jela za mnou, tak jsem se nechal předjet a vyfotil je,\" dodal. Byl ve voze sám, proto se mu nepodařilo vyfotit fabii zboku nebo zepředu. \nŠkoda svou novou fabii snad představí dříve než na autosalonu v Paříži. Pokud dodrží strategii uplatněnou u předchozích modelů, můžeme se na první obrázky a informace těšit v průběhu léta. \nNáběh výroby je totiž naplánovaný po celozávodní dovolené, kterou mají Škodováci v červenci. Podle dobře informovaných zdrojů MF DNES je start výroby naplánovaný na 35. týden roku 2014, to připadá na poslední srpnový týden. \nNa zachycených fotografiích není vidět, jestli fabia skutečně dostane hranaté přední světlomety. Zaujmou však rovné ostré linky na karoserii a výrazně skloněný zadní sloupek. Dynamicky tvarovaná záď má ukrývat na svou kategorii hodně velký kufr, jak je u škodovek zvykem.", "headline": "Nová fabia jezdí kolem Boleslavi, takový zadní sloupek ještě žádná neměla", "keywords": ["Škoda Auto", "Škoda Fabia", "Škoda Auto", "autosalon", "sloupek", "Mnichovo Hradiště", "dálnice", "fotografie", "Mnichov", "Paříž"], "publication_date": "2014-05-29 10:01:00"}