{"author": "František Dvořák", "brief": "Audi A8 je kočár pro státníky, šéfy firem, smetánku. Spolu s Mercedesem S a BMW 7 tvoří „svatou“ německou trojici nositelů nejmodernějších technologií, kterých se auta pro kmány dočkají za dlouhé roky. Nová A8 vystartuje na silnice do konce roku, teď představila kus své inovativní techniky.", "category": "auto", "comments_num": "23", "content": "Audi A8 = hliníková karoserie. To od nové generace bude pravda jen na 58 procent, zbytek karoserie nové vlajkové lodi je z oceli, hořčíku a karbonu. Vyčítat značce změnu směru nelze, je to vynucená změna. Konstruktéři se s tím ovšem vypořádali se ctí.\nPrvní generace  hliníkového rámu karoserie Audi Space Frame pro Audi A8 vážila v roce 1994 pouhých 249 kilogramů. Prozatím poslední A8 má rám lehký 231 kilogramů, nová generace musela kvůli ocelovým dílům vyztužujícím konstrukci přibrat; výsledek je i tak famózní - těžší je jen o 51 kilogramů. \nNapříklad jedna z nejdůležitějších součástí skeletu je středový sloupek. Ten má nová A8 složený ze tří materiálů: jádrem je profilovaný plech z oceli tvářené za tepla (má proměnnou tloušťku materiálu - u střechy začíná na 1,5 milimetrech, v prostřední části ztloustne na dva milimetry a dole u prahu zas zhubne na 1,5 milimetru), z vnitřní strany je pak doplněný o „obyčejný“ plech a z venkovní strany je hliník. Hliníkové budou i nadále díly karoserie. Audi se chlubí tím, že konstruktéři mohli vyjít vstříc designérům a auto dostalo ostré komplikované prolisy na bocích. Jak bude nové Audi A8 vypadat, se dozvíme za pár týdnů.\nČtyři materiály\nAby bylo jasno: není to krok zpátky, Audi muselo jednoduše přehodnotit strategii. Hliníku se úplně nevzdalo, ale zjistilo, že se dostalo na hranici možností. Splnit dnešní bezpečnostní požadavky s udržitelnými náklady už jen s hliníkem jednoduše nešlo. Kromě nových typů crashtestů se musí vývojáři vypořádat i s dalšími obtížemi, které přináší moderní technologie a výbava aut. \nSami vývojáři Audi opakují, že v kombinaci prosklené střechy a provedení A8 s prodlouženým rozvorem by s pouze hliníkovou konstrukcí nedokázali udržet dostatečnou tuhost karoserie. Novou komplikací je například také elektrifikace pohonu aut. Příští Audi A8 je připravená na hybridní pohon, to znamená, že je třeba co nejníž ve voze uložit velké a těžké akumulátory. Kromě toho že zabírají hodně místa, musí být dokonale chráněné a v případě nehody zvyšují setrvačnost vozu a tedy i sílu nárazu.\nA tak je karoserie nové A8, na kterou si Audi dokonce postavilo úplně novou třípatrovou fabriku v Neckarsulmu (maká v ní 500 robotů, každé patro má 50 tisíc metrů čtverečních), promyšleným a vycizelovaným mixem materiálů. Audi tomu říká správný materiál na správném místě ve správném množství, tento koncept už uplatnilo na dalších modelech (R8 představené v roce 2007, TT z 2014 a Q7 z roku 2015). Vývoj karoserie prý probíhal tak, že nejprve vytvořili konstruktéři dva modely karoserie - jeden z hliníku a druhý z oceli - a ty nakombinovali tak, aby mix jednotlivých materiálů byl co nejlepší.\nDva základní materiály: hliník (58 %) a ocel, doplňuje jeden hořčíkový díl v podobě vzpěry mezi horním uchycením předních tlumičů (díl je oproti aktuálnímu provedení lehčí o 28 procent) a druhý karbonový - ten tvoří stěnu za zadními sedadly a pod zadním oknem. \nCelkovými rozměry se jedná o největší díl skeletu prostoru pro cestující nového modelu, na torzní tuhosti celého vozidla se ovšem podílí 33 procenty a přitom váží jen 2,6 kilogramu (na hmotnosti celé karoserie se podílí jedním procentem). V závislosti na míře zatížení jednotlivých oblastí použili inženýři šest až devatenáct vrstev uhlíkových vláken, které zaručují optimální přenos zatížení v podélném i příčném směru a také smykových sil. Jednotlivé vrstvy uhlíkových vláken jsou složeny z pásů o šířce 50 milimetrů, které lze libovolně skládat tak, aby bylo dosaženo potřebných úhlů orientace vláken a minimálního množství odstřižků. Celek s požadovanými vrstvami uhlíkových vláken se v nově vyvinutém výrobním procesu zalívá epoxidovou pryskyřicí a jeho vytvrzení je otázkou několika minut. \nKonstruktérům Audi se podařilo proces výroby karbonového dílu plně zautomatizovat tak, že každých pět minut vyrobí plně bezobslužná linka jednu tuto zástěnu. Právě velký podíl ruční práce přitom dosud bránil cestě uhlíkových dílů do automobilové velkoprodukce.\nHliníkové komponenty mají s 58 procenty nejvyšší podíl v konstrukci karoserie. Odlitky uzlových spojů mají „bionickou“ konstrukci - vyztužují je žebra, dále najdeme na karoserii výtlačně lisované profily a plechy. Hliníkové jsou přední a zadní podélníky, které mají také absorbovat energii při nárazu. Pro řízenou deformací jsou profily v přesně daném místě prolisované. Při čelním nárazu jsou působící síly přenášeny třemi různými dráhami v rámci deformační zóny přídě vozidla.\n  Novým stavebním kamenem skeletu je ocel (na karoserii napočítáme 11 různých slitin). Díly z oceli tvářené za tepla (tvoří 16,5 procenta karoserie) jsou kromě spodní části dělicí stěny mezi motorovým prostorem a interiérem, použité také na boční prahy, střešní sloupky B a přední část rámu střechy. Některé z nich se vyrábějí z laserem svařovaných tvarových přístřihů s různou tloušťkou, jiné jsou navíc částečně zušlechtěny. \n14 druhů spojení\n Celá karoserie je složená z přibližně 400 dílů. Ty jednotlivé malé kusy plechu (viditelné jsou hlavně na podlaze) jsou různě prolisované a tvarované tak, aby se co nejvíc potlačily vibrace a v kabině bylo excelentní ticho. Stále tužší karoserie aut vyrobené z vysokopevnostních za tepla tvářených ocelí totiž nesou hluk (zvoní). K tlumení pomáhá i lepení.  Ocelové díly, na jejichž výrobu musely automobilky přezbrojit na nové speciální lisy, jsou dnes lehké skoro jako hliník a nabídnou extrémní tuhost. Nová A8 tak má torzní tuhost karoserie oproti předchůdci vyšší o 24 procent. \nJednotlivé malé ocelové a hliníkové dílky, ze kterých se karoserie skládá, se k sobě spojují nýtováním,  šroubováním, lepením, falcováním, ohýbáním, klinčováním (razník stlačí dvě vrstvy plechu do matrice a vytvoří tak trvalé nerozebíratelné spojení) a samozřejmě svářením. Zajímavé je sváření třením - spojují se tak dva plechy z rozdílných materiálů; jakýsi vrut se velkou rychlostí zašroubuje, mechanická energie se mění na tepelnou, která ho „zapeče“ do materiálu. \nCelkem napočítáme na karoserii čtrnáct druhů spojení: osm spojovacích technik je takzvaně teplých, šest studených. Mezi nimi vývojáři značky vyzdvihují speciální techniku laserového svařování hliníku nebo zajímavé lemování otvorů pro dveře. Tato technika stojí za pozornost. Pokud sundáte z obyčejného auta těsnění, na které dosedají dveře, objevíte vcelku ostrý lem, který je ke zbytku skeletu bodově přivařen - jsou v něm pravidelné kulaté prolisy (pokud je tento lem hladký, je to varováním, že je zatmelený po nehodě). U nové Audi A8 bude tato partie z výroby také hladká.\nTato čistě mechanická „studená“ technologie spojuje hliníkový rám boční stěny s ocelovými plechy nejvyššího stupně pevnosti, tvářenými za tepla včetně tvrzení, v oblastech sloupků, rámu střechy a prahů. \nV partii u prostředního sloupku je třeba spojit tři materiály - zvenčí je to hliník, zevnitř ocelový plech a mezi nimi „srdce“ z vysokopevnostní oceli. Jednotlivé vrstvy jsou k sobě přilepené, je však třeba je ještě zajistit. Na okrajích vnějšího plechu jsou chlopně, které se třemi výrobními kroky postupně ohýbají, až vytvoří pevný spoj. Vypadá to efektně, je to výrobně levnější a jedním z benefitů je například i to, že se až o 36 milimetrů zvětší prostor pro nastupování do kabiny, tenčí sloupky také znamenají lepší výhled z vozu.", "headline": "Nové Audi A8 svlékli do naha. Hliník musel ustoupit oceli či hořčíku", "keywords": ["Audi", "BMW", "Mercedes-Benz", "Mercedes", "BMW (automobilka)", "autosalon", "nahota", "ocel", "plech", "Audi A8", "silnice", "Ferdinand Piëch", "Audi Q7", "Naha", "Uhlíkové vlákno", "karoserie", "hliník", "Zajímavosti", "Technet", "Auto-moto", "Autosalon"], "publication_date": "2017-04-07 13:00:00"}