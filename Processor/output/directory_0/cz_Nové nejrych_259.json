{"author": "František Dvořák", "brief": "V různých dílnách a laboratořích najdeme vozidla, která umí překonat na souši i 1 235 km/h, tedy rychlost zvuku. Jenže to jsou stroje, které mají k autům daleko, spíš to jsou rakety na kolech, ve kterých je jízda možná jen v přímém směru a brzdí se padáky. Ve světě aut platí za bájnou metu rychlost 500 km/h.", "category": "auto", "comments_num": "114", "content": "Teď jí překonal téměř neznámý americký hypersport SSC Tuatara. Stal se tak nejrychlejším produkčním autem světa. To znamená, že jich postaví více a můžete si ho koupit. Pokud se na vás dostane a máte aspoň 40 milionů korun.\nO titul nejrychlejšího hypersportu se na dálku přetahovalo Bugatti s Koenigseggem (čtěte zde), vývojáři ladili sofistikovanou techniku (Koenigsegg), vypreparovávali trať (Bugatti využívá testovací polygon Ehra-Lessien koncernu VW, do kterého značka patří), Američané jdou často na věci mnohem přímočařeji. \nA tak si jen ohlídali počasí a vyrazili na dálnici u Las Vegas (State Route 160, kde před třemi roky ukazoval své schopnosti právě Koenigsegg), 10. října rozjel stroj připomínající svým vzhledem kudlanku britský závodník Oliver Webb na 532,8 km/h, tedy poamericku 331,15 míle v hodině. \nProtože se podle pravidel Guinessovy knihy rekordů počítá průměr ze dvou jízd (tam a zpátky), je oficiální rekordní rychlost 508,6 km/h (316,11 mph), při jízdě v opačném směru totiž dosáhl Webb s Tuatarou na 484,4 km/h (301,07 mph).\nWebb po jízdě, při které překonal magickou hranici, dodal, že by mohl jet ještě rychleji, nebýt bočního větru. „Vůbec jí nedocházela pára,“ okomentoval s tím, že akceleraci nad pětistovku zvládla za pět sekund. \nAmerický stavitel hypersportů si připsal i další rekordy: nejrychlejší letmou míli a letmý kilometr, s hodnotami 503,92 km/h a 517,16 km/h. Daný úsek dálnice samozřejmě pro rekordní jízdu uzavřeli, i tak se stala místem, kde byla na světě na veřejné komunikaci dosažena nejvyšší rychlost automobilem. \nSSC Tuatara má v trubkovém rámu obaleném karoserií navrženou Jasonem Castriotou (kdysi působil u Pininfariny nebo Fordu, snažil se zachraňovat studio Bertone či Saab) uložený 5,9l osmiválec přeplňovaný dvěma turby. Jeho 1 774 koní pije etanol E85. Ani ne 1,25t hypersport se chlubí skvělou aerodynamikou, na poměry dneška, kdy podobně zaměřená monstra maluje hlavně aerodynamika a nevypadají zrovna ladně (a jsou si dost podobná), je tTuatara vcelku hezká a svébytná. \nSSC chce postavit stovku Tuatar, to je na poměry podobných projektů opravdu vélkosériová produkce . Ovšem jako držitel titulu nejrychlejšího auta světa možná bude zájemců víc. Takže by SSC mohlo objem produkce zvýšit, nebo podle pravidel volné ruky trhu vyšponovat cenu, ta je aktuálně necelých 38 milionů korun.\nAutomobilku SSC (Shelby SuperCars Inc.) založil Jerod Shelby v roce 1998.", "headline": "Nové nejrychlejší auto světa jede 533 km/h, je to americká SSC Tuatara", "keywords": ["Ford", "Saab", "Bugatti", "SSC Tuatara", "Volkswagen (automobilka)", "Las Vegas", "Iásón", "Koenigsegg", "Jerod Shelby"], "publication_date": "2020-10-20 12:00:00"}