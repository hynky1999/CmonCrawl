{"author": "František Dvořák", "brief": "Až letos dorazí nová generace fabie, bude superb nejstarší škodovkou v nabídce. Pro mnohé je po stránce designu stále nejkrásnější. Nad jeho budoucností se vznášely otazníky. Loni se rozhodlo, že nový superb dorazí a ještě více se přimkne ke sbratřenému VW Passat. Oslovili jsme nezávislého designéra Petra Sieberta, aby si nový superb představil.", "category": "auto", "comments_num": "69", "content": "Při skicování chtěl designér, který mimo jiné učí na Fakultě designu a umění Ladislava Sutnara Západočeské univerzity v Plzni, navázat na předchozí generaci Škody Superb. „Karoserii charakterizují opět čisté plochy a ostré hrany. Zkrácením předního převisu buduji agresivnější tvář. Přední světla pro denní svícení společně s mlhovkami vytváří ležaté X a navazují na chromovou masku,“ popisuje Siebert.\n  Zajímavým prvkem jsou hlavní světla, která mají podobu mřížky.  „Zde jsem se inspiroval Škodou Popular,“ vysvětluje. Odkazy na bohatou minulost značky jsou u designérů oblíbené. Slavná a krásná Škoda Popular Monte Carlo se svými zamřížkovanými světlomety patří k ceněným modelům, na které značka ráda vzpomíná. Podle Sieberta by odvážné pojetí světel mělo přispět k odlišení jednotlivých modelů značky. Už u aktuálního superbu jsou přední světlomety jasně identifikovatelné. \n„Na boku jsou zvýrazněny blatníky, mají připomínat sportovní vozy. Přibližně ve středu dveří se tvarově plocha láme, vzniklá hrana pak obíhá karoserii dokola,“ Siebert odkazuje na ostré linie, které rýsují aktuální škodovky. \nO osudu superbu rozhodla v listopadu loňského roku dozorčí rada koncernu Volkswagen. Novou generaci vyvine a od roku 2023 bude vyrábět společně s VW Passat Škoda na Slovensku. Přesunem produkce ze závodu v Kvasinách do Bratislavy se uvolní výrobní kapacity (podrobnosti zde). Spekuluje se o tom, že passat dorazí jen v kombíkové variantě. Právě duo superb a passat patří k leaderům své kategorie na evropském trhu, objemy prodejů aut této třídy ovšem klesají, zájem zákazníků se obrací k vozům typu SUV. \nPodle italského Autoblogu je VW Passat Variant (B9) asi 485 centimetrů dlouhý, s rozvorem kolem 285 centimetrů. Přístrojová deska a celkové ovládání bude ve velké míře svěřeno displejům. Všechny varianty pohonu mají být elektrifikované, nabídka startuje u 48voltového mildhybridu s benzinovou patnáctistovkou s výkonem 150 koní, dvoulitr má nabídnout 220 koní. \nModely dostanou i turbodieselové verze s dvoulitrovým TDI ve výkonových variantách se 125, 150 a 200 koňmi. Vrcholem nabídky mají být plug-in hybridy, u passatu Autoblog zmiňuje dokonce tři varianty: 1,4 TSI s 204 a 245 koňmi a vrcholový třísetkoňový dvoulitr. Trakční 20kWh akumulátor má zajistit elektrický dojezd sto kilometrů.\nHybridní Škoda Superb iV uhání jen na baterky až 140 km/h:", "headline": "Nový superb dorazí za dva roky. Český designér načrtl, jak by mohl vypadat", "keywords": ["Volkswagen Passat", "Superb", "Škoda Superb (1934)"], "publication_date": "2021-02-16 00:00:00"}