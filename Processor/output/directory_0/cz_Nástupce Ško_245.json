{"author": "František Dvořák", "brief": "Koncept Vision RS, který v uplynulých týdnech na autosalonu v Paříži naznačil podobu nástupce modelu Rapid, zná své civilní jméno. Nová škodovka se bude jmenovat Scala. Premiéru bude mít koncem letošního roku na speciální akci v izraelském Tel Avivu.", "category": "auto", "comments_num": "396", "content": "Česká značka v předstihu oznámila, že nástupce Škody Rapid změní jméno. To znamená, že se má model posunout v nabídce a možná i lehce změnit zaměření. Automobilka nový vůz prezentuje nikoliv jako novou generaci, ale nástupnický model. „Jde o zcela nově vyvinutý vůz, který v této třídě stanoví nové standardy v oblasti technologií, bezpečnosti a designu,“ uvedl šéf značky Bernhard Maier.\nJméno nového vozu je Scala, pochází z latinského slova „scala“, což lze přeložit jako „schody“ nebo „žebřík“. „Zároveň představuje pro automobilku další velký krok vpřed v segmentu kompaktních vozů,“ dodává Hermann Prax ze Škody Auto. Jméno Scala používala v minulosti značka Renault pro levné velké sedany v Indii, Egyptě nebo Jižní Americe (Mexiko, Kolumbie). „Škoda smí název Scala pro svůj nový model použít na základě předchozích dohod,“ komentuje pro iDNES.cz Vítek Pelc, mluvčí automobilky.  „Jeho použití jsme diskutovali se zástupci značky Renault, a dospěli jsme k oboustranné dohodě. Prosíme o pochopení, ale bližší detaily této dohody nebudeme zveřejňovat.“ \n Vzhledem k tomu, že se renaulty pod tímto jménem prodávaly na těchto trzích ještě docela nedávno, to může znamenat, že bude Škoda označení Scala používat pouze na evropském trhu a pro jiné trhy zvolí odlišný název.  \n  V souvislosti s nástupcem Rapidu se nejčastěji spekulovalo o jménech Felicia nebo Spaceback. \nAlain Favey z vedení automobilky letos v červenci pro britský magazín Autocar, uvedl, že Rapid úplně nesplnil očekávání a jeho nástupce má být jinak zaměřený. „Naše přítomnost (v tomto segmentu - pozn. red.) je velmi skromná. Se stávajícím Rapidem Spaceback se nám nepodařilo přesvědčit lidi, že jsme v tomto segmentu silným konkurentem,“ řekl Favey. \nV roce 2017 prodala Škoda v Evropě 66,5 tisíce rapidů, v roce 2020 by měl nástupce dělat dvojnásobná prodejní čísla. Škoda by ráda udělala z tohoto vozu přímého konkurenta aut typu Opel Astra, Kia Ceed nebo Renault Mégane, dosavadní Rapid mířil o půl stupně níž a stěžejní model Octavia se postupem doby posunul ve vnímání zákazníků a strukturou prodejů k hornímu okraji této kategorie. Spekuluje se také, že v následující generaci, která dorazí v roce 2020, bude Octavia ještě větší a lépe vybavená a bude už přímo dotírat na Volkswagen Passat.\nVzhled vozu naznačil koncept Vision RS na autosalonu v Paříži (prohlédněte si ho zde). Jako první model značky v Evropě bude mít Scala uprostřed pátých dveří namísto loga značky nápis ŠKODA. Scala se představí pouze v jedné karosářské variantě, prodlouženém hatchbacku, který se v případě modelu Rapid jmenoval Spaceback.\nAuto bude postaveno na platformě MQB (modulární architektura koncernu VW pro vozy s motorem vepředu a pohonem předních kol) v provedení A0 určeném pro malá auta (nyní ji mají nový VW Polo nebo Seat Ibiza), bude o dost širší než Rapid a také se protáhne.\nKoncept Škoda Vision RS je 4 356 mm dlouhý (Rapid Spaceback je dlouhý 4 304 mm), 1 810 mm široký a jen 1 431 mm vysoký. Rozvor náprav měří 2 650 mm. Rozvor sériového provedení by měl zůstat zachován, finální rozměry karoserie by se měly oproti konceptu změnit, dá se čekat, že Scala bude o něco užší.\nRapid už nyní přišel o dieselová provedení, v nabídce jsou jen benzinové tříválce a podobně by to mělo být u jeho nástupce. Je však skoro jisté, že se pod kapotu Scaly dostane také čtyřválec 1,5 TSI, a to nejen v benzinovém provedení, ale také ve verzi upravené na spalování zemního plynu (CNG). \nPřípravu provedení na zemní plyn potvrdil pro iDNES.cz letos v březnu Luboš Vlček, šéf Škoda Auto Česká republika. Možné je, že auto dostane unikátní hybridní techniku kombinující motor spalující CNG a elektromotor, kterou vyvinuli inženýři Škody. Podrobnosti čtěte zde\nAutomobilka už několik měsíců chystá pro nový model výrobní linku v Mladé Boleslavi.", "headline": "Nástupce Škody Rapid má jméno Scala. Odhalí se na sklonku roku v Izraeli", "keywords": ["Opel", "Kia", "Seat", "Škoda Auto", "Škoda Octavia", "Škoda Rapid", "Izrael", "Octavia", "Bernhard Maier", "Škoda Scala", "Škoda Auto", "CNG", "autosalon", "koncept", "Vision", "zemní plyn", "Tel Aviv", "Rapid Spaceback", "Paříž"], "publication_date": "2018-10-15 13:37:00"}