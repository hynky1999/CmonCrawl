{"author": "Martin Šidlák", "brief": "Německá Deutsche Post DHL provozuje největší flotilu elektrických dodávek, které si navíc sama vyvinula. V horském regionu Berchtesgaden nyní část elektromobilů StreetScooter musela být nahrazena dieselovými dodávkami.", "category": "auto", "comments_num": "484", "content": "O návratu pošty k dieselům informoval magazín Focus s odvoláním na list Traunsteiner Tagblatt. Podle něj v zimních měsících vozy, kterými chce pošta zlepšit bilanci emisí CO2 ve svém vozovém parku, nezvládaly nároky na ně kladené. „V praktickém provozu se ukázalo, že vozidla nejsou optimální v prudších stoupáních, zejména na zasněžených silnicích. Vozidla jsou příliš lehká a na sněhu jezdí špatně,“ citují noviny jednoho ze zaměstnanců pošty. Z tohoto důvodu musí být na některých trasách opět nasazeny klasické poštovní vozy se spalovacími motory. Elektrická vozidla jsou podle mluvčího stále v provozu a v současné době přepravují zásilky například v doručovací oblasti Traunstein.\nTato zpráva rozhodně neznamená, že s elektromobily končí Deutsche Post DHL úplně. Jde jen o přechodný stav zatím v jednom regionu. Neznamená to ani, že elektrické dodávky jsou zcela nepoužitelné. Naopak pro dopravu po městech, a to nejen poštovních zásilek, jsou dobrým a rozumným řešením, byť z hlediska pořizovacích nákladů to mnoha firmám stále nebude ekonomicky vycházet.\nZnamená to pouze to, že elektromobilita není použitelná univerzálně. Konkrétně Deutsche Post má ovšem s projektem StreetScooter vcelku velké problémy. Pro jejich vývoj a výrobu se rozhodla v roce 2016, když oznámila, že na trhu nenašla vhodný produkt a musí si ho proto vyrobit sama. Za tím účelem koupila malou startupovou firmu z Cách. V současné době je elektrických StreetScooterů v provozu kolem 17 000 a počítá se s dalším navyšováním počtu bateriových aut. \nSpolečnost musela řešit i několik požárů vozidel, stejně jako stížnosti řidičů kvůli malému dojezdu a nedostatku tepla v kabině. Vše nakonec skončilo krachem, německá pošta se rozhodla celého projektu zbavit a prodala ho lucemburskému konsorciu Odin Automotive. Kupující chce pokračovat ve výrobě elektromobilů, žádné podrobnosti o kupní ceně nebyly zveřejněny. Zbytek původní produkce elektrických StreetScooterů se rozprodával v loňském roce (čtěte zde).\nDodávky ve velkém provozuje i Česká pošta, jen od Peugeotu převzala za posledních osm let 4 000 vozů. Peugeot, stejně jako další dvě značky koncernu Stellantis, nyní oznámil, že bude v Evropě prodávat dodávky jen elektrické. Týká se to ovšem osobních verzí, ty užitkové si klasický pohon zatím nechají i nadále. Navíc české zastoupení značek Peugeot, Citroën a Opel jedná o výjimce, aby ještě po nějakou dobu byly v ČR v prodeji se spalovacími motory i osobní varianty dodávek. Více čtěte zde.", "headline": "Německá pošta startuje diesely. Elektrododávky v zimě nevyjedou kopec", "keywords": ["Elektromobil", "StreetScooter", "motorová nafta", "Berchtesgaden", "Hůrka", "Deutsche post", "zima", "Traunstein"], "publication_date": "2022-01-13 00:00:00"}