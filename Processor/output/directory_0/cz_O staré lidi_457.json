{"author": "Veronika Horáková", "brief": "V kraji se rozšiřuje žádaná domácí hospicová péče, jde do ní minimálně 10 milionů korun. O více starých a nemocných lidí se tak postará speciální tým, zatímco zbytek rodiny nemusí kvůli nezbytné péči odejít ze zaměstnání.", "category": "brno", "comments_num": "0", "content": "336 nemocných a starých lidí mohlo vloni skonat mezi svými nejbližšími díky službě domácí hospicové péče. Bylo to o 146 více než v roce 2014 a letos bude možné nabídnout tuto péči ještě většímu počtu klientů. Organizace, které se této práci věnují, to odhadují na další stovky lidí, kterým bude dopřáno umřít v rodinném kruhu. Díky milionovým dotacím totiž mohou nabírat další pečovatele, sestry a lékaře.\nDomácí péče je čím dál více žádaná. Kromě důstojného dožití doma oceňují nejbližší příbuzní také to, že mohou nemocného svěřit v domácím prostředí do rukou odborníků a nemusí kvůli zajištění náročné péče dávat výpověď v práci.\nHospicovou péči rozšíří po kraji\nJen Jihomoravský kraj, který loni rozdělil mezi organizace sedm milionů korun, dá letos o tři miliony více. „Schválili jsme dotační program na podporu poskytování domácí hospicové péče. V rozpočtu jsme vyčlenili až deset milionů korun,“ řekl náměstek hejtmana Marek Šlapal.\nNejvětší podíl letos získala Diecézní charita Brno - 3,8 milionu korun. V roce 2014 se starala o 60 pacientů, vloni to bylo právě díky této dotaci už 150 pacientů. Letos jich bude ještě o hodně více. \n„Kolik přesně, nedokážeme odhadnout. Nicméně domácí hospicovou péči rozšíříme v okresech Hodonín, Břeclav, Blansko a také na Brněnsku a v Brně. Chceme posílit spolupráci s lékaři,“ přiblížila mluvčí brněnské charity Diana Tuyet-Lan Kosinová.\nPéče o umírající je zajištěná díky dotacím také na Vyškovsku. Místní charita dostala od kraje 700 tisíc korun. \n„Dnes sloužíme celému okresu Vyškov. Tým tvoří zdravotní sestry, pečovatelky, sociální pracovnice, psychoterapeutka a duchovní. S vyškovskou nemocnicí máme dohodnutou spolupráci s paliativním lékařem. Péči jsme v minulém roce mohli poskytnout všem, nikoho jsme neodmítli,“ uvedl ředitel Oblastní charity Vyškov Karel Kosina.\nNa domácí hospicovou péči přispívají i zdravotní pojišťovny - částečně hradí služby sester a lékařů. „Dále nás podporuje Arcibiskupství olomoucké a využíváme peníze získané v Tříkrálové sbírce. Podařilo se nám koupit další automobil, protože musíme být schopní kdykoliv za klientem dojet,“ dodal Kosina.\nKolik stojí péče o umírající\nZájem o službu stoupá. „Lidé si nemohou dovolit opustit zaměstnání a zůstat se svým nemocným blízkým doma. Tato služba je pro ně řešením. Péče se rozdělí mezi rodinu a zkušený tým specialistů,“ míní Kosina. \nZájem o domácí péči o umírající je vyšší i z dalšího důvodu - mnoho rodin totiž stojí o to a vrací se k tomu, aby jejich blízký mohl skonat v klidu mezi svými nejbližšími.\nKraj poslal peníze i dalším pěti organizacím - Hospici svaté Alžběty v Brně 900 tisíc korun, tři čtvrtě milionu získala agentura Sanus Brno, 420 tisíc charita ve Veselí nad Moravou, 295 tisíc společnost Homedica a 140 tisíc organizace Zdislava ve Veselí nad Moravou.\nPomalu se také chýlí ke konci testovací projekt, který spustila Všeobecná zdravotní pojišťovna (VZP). \nPorovnává náklady na péči o umírajícího člověka v nemocnici s náklady na domácí ošetřování, kde se o těžce nemocného stará tříčlenný tým složený z lékaře, zdravotní sestry a sociálního pracovníka.\n„Třeba v Kraji Vysočina připravují síťový krajský projekt navázaný na mobilní paliativní péči. Česká společnost paliativní medicíny, VZP a ministerstvo zdravotnictví proto zahájily již v roce 2014 jednání o obsahu, zajištění a proplácení. Výsledky projektu budou známé v následujících měsících,“ uvedl Ladislav Kabelka, předseda České společnosti paliativní medicíny, který je zároveň ředitelem a vedoucím lékařem Domu léčby s hospicem sv. Josefa v Rajhradě na Brněnsku.\nDo projektu pojišťovny se zapojil brněnský Hospic svaté Alžběty. Zájem o jejich domácí péči byl loni velký, přes dvacet klientů museli odmítnout. „Starali jsme se přibližně o 150 lidí a měli jsme k dispozici pět sester. Letos tým rozšíříme o další dvě sestry,“ nastínila Regina Slámová, vedoucí lékařka pro domácí péči. \nKromě krajských peněz dostanou i 800 tisíc z rozpočtu města Brna, což je dvojnásobek oproti loňsku.", "headline": "O staré lidi se postará speciální tým, rodina nemusí odcházet z práce", "keywords": ["Zaměstnání", "Vojenská zdravotní pojišťovna", "Všeobecná zdravotní pojišťovna", "Zdravotní pojišťovny", "Ministerstvo zdravotnictví", "Hejtman Vysočiny", "Olomoucký hejtman", "Jihomoravský hejtman", "Sociální pracovníci", "Vysočina", "Brněnsko", "Lékař", "Jižní Morava", "kraj", "starý člověk", "pojišťovna", "Českomoravská vrchovina", "Veselí nad Moravou", "Zdislava z Lemberka", "hospic", "Rajhrad", "práce", "Péče", "Blansko", "Břeclav", "Hodonín", "Vyškov"], "publication_date": "2016-03-21 08:46:00"}