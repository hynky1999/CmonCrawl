{"author": "Luděk Vokáč", "brief": "Velké limuzíny Bentley byly vždy neobyčejnými vozy. Takovou kombinaci luxusu, královského vnitřního prostoru a až nečekané síly motoru asi jinde nenajdeme. Zkoušený Bentley Mulsanne Speed ovšem není jen rychlý, drahý a luxusní. Je také hodně výstřední a to díky oranžovému laku.", "category": "auto", "comments_num": "24", "content": "Tahle auta si zákazníci většinou kupují v konzervativních barvách. Potvrzuje nám to i zástupce značky Jiří Halousek, když přebíráme Mulsanne Speed k testu. „Ty barvy jsou krásné, ale zákazníci raději volí nadčasové bary,“ vysvětluje Halousek. „Já bych rád prodával i ty výraznější,“ usmívá se. \nA my mu dáváme za pravdu. Testovací Bentley ve výrazné oranžové barvě vypadá opravdu skvěle. Doslova a do písmene. Už kvůli své velikosti a výrazným tvarům karoserie je Bentley Mulsanne samozřejmě auto, které musí budit pozornost. A oranžový lak je tu proto, aby si ho všiml i ten, kdo by jej čirou náhodou přehlédl. Tahle zvláštní kombinace na nás působí výborným dojmem. Svěží barvy Mulsanne Speed skutečně sluší – vždyť sama značka například na svém webovém portálu prezentuje tenhle model v křiklavé žluté. A i ta vypadá skvěle.\nAristokrat raubíř\nVýrazné barvy na obří limuzíně sice vypadají neobvykle, ale k Mulsanne Speed se hodí i vzhledem k jeho povaze. Tohle totiž není klidný, přemýšlivý a tajemný aristokrat jako vozy konkurenční značky Rolls-Royce. Tohle je aristokrat nekonformní, takový raubíř mezi boháči.\nJistě, Mulsanne Speed umí sloužit jako luxusní limuzína, ve které si majitel může hovět v pohodlí na zadním sedadle a vychutnávat si veškeré luxusní prvky výbavy auta. Ale nejlépe se bude cítit za volantem. To jsme pochopili ihned po rozjetí. Tuto charakteristiku autu propůjčuje především jedinečný motor. Pod kapotou se totiž nachází osmiválec o objemu 6,75 litru, který má díky přeplňování výkon 395 kW, tedy 537 koní. To je dost i na 2,7 tuny těžkou a téměř 5,6 metru dlouhou limuzínu.\nAle o výkonu až za chvíli. Čím motor potěší hned napoprvé, je jeho akustický projev. Je to opravdový osmiválec a rád si tedy pořádně „zařve“. Není zdaleka tak utlumený jako jen ševelící dvanáctiválce v jiných velkých limuzínách, tady dává agregát svou vidlicovou osmiválcovou konstrukci jasně najevo. Jeho mohutný hlas krásně sílí s otáčkami a objevuje se v něm trocha toho neotesaného raubířství obřích amerických osmiválců. Myšleno zcela a jen v dobrém. Čím motor překvapí, je otáčkové spektrum, ve kterém se pohybuje. Maximum otáček totiž leží někde zhruba na hranici 4 500 za minutu, což je na benzinový motor nezvykle nízko – na takové hodnotě dnes nekončí ani mnohé moderní turbodiesely.\nAle pro osmiválec Mulsanne je to víc než dost a motor v tu chvíli zní jako jiné rozzuřené agregáty o více než dva tisíce otáček výše. Celé je to dáno konstrukční koncepcí tohoto motoru. Stávající agregát je totiž potomkem legendárního osmiválce L-Series značek Bentley a Rolls-Royce. Osmiválec s ventilovým rozvodem OHV se poprvé objevil v roce 1959 v době, kdy obě britské aristokratické značky patřily spolu pod jedna křídla. Tehdy měl ještě objem 6,25 litru, který byl v roce 1968 navýšen na oněch šest-a-třičtvrtě litru, což je hodnota tolik příznačná pro obě značky.\nStávající agregát samozřejmě má s tím původním společnou v podstatě jen koncepci a v průběhu let byl kompletně přepracován. Rozvod OHV s jednou centrální vačkovou hřídelí a pushrod táhly ovšem zůstává zachován. Je tu ale moderní dvojité přeplňování (pro každou řadu válců jedno). Mulsanne je posledním vozem, který tento legendární agregát dostává. A nejspíš to tak zůstane. Až odejde současný do důchodu, měl by s ním odejít i tento motor, který inženýři Bentley a koncernu Volkswagen drží při životě už docela dlouho přes plán.\nMohutná rychlost\nU motoru ještě chvíli zůstaneme. Co v praxi uchvátí ještě víc než zvuk nebo jeho výkon, je jeho síla. Už papírová hodnota točivého momentu 1 100 Nm při 1 750 otáčkách budí údiv. Ale co teprve praxe. Stačí sešlápnout plynový pedál a motor kdykoli a v jakýchkoli otáčkách předvádí svou hlavní přednost: s mohutným autem hýbe jakoby nic. Jeho síla je tak ohromující a samozřejmá, že má řidič za volantem pocit, že by takto mohl pohnout třeba celou vesmírnou lodí. Díky obřímu točivému momentu není potřeba motor vytáčet, takže v běžném provozu se líně povaluje někde kolem hranice tisíce otáček za minutu či jen lehce nad ní – to je pak i krásně tichý a Mulsanne se z chuligána mění na onu komfortní limuzínu.\nKdyž ale putuje plynový pedál k podlaze, začnou se dít věci. Mulsanne zrychluje s neutuchající silou a za mohutného hřmění, které musí budit respekt široko daleko. Takhle si Mulsanne doslova podmaňuje své panství. Stovku zvládne obří limuzína za 4,9 sekundy a pokračovat umí na neuvěřitelnou hodnotu 305 km/h.\nTak rychle jsme během krátkého testu s Bentley Mulsanne nejeli, ale pravdou je, že výlety daleko za jakékoli legální rychlostní limity tu nejsou žádný problém. Mulsanne nabírá rychlost jako ona zmíněná vesmírná loď. Řidič cítí veškerou tu masu, která se tak nějak záhadně řítí neuvěřitelnou rychlostí vpřed. Ani za takových podmínek není těžké Mulsanne ovládat. Řízení je mnohem přímější než u velkých Rolls-Royců a také o něco komunikativnější, pokud lze o něčem takovém mluvit. \nNejvětší pozor je potřeba dát si při brzdění. Zatímco při zrychlování Mulsanne Speed fyziku v podstatě ošálí, na brzdách už hmotnost auta zamaskovat nejde. Připravte se tedy, že zastavit tuhle masu vyžaduje větší vzdálenost, než je obvyklé – obzvlášť, když se téměř nepozorovaně může ve chvíli, kdy je třeba brzdit, pohybovat nečekaně vysokými rychlostmi. Brzdy by možná mohly být výkonnější i ostřejší, ale na druhou stranu je otázkou, jak toho docílit: ony masivní kotouče totiž vyplňují zevnitř jednadvacetipalcové ráfky téměř beze zbytku. U velké limuzíny by situaci nejspíš nevyřešily ani případné karbon-keramické kotouče, které fungují ideálně až po zahřátí.\nVše podle vkusu\nPosledním aspektem Bentley Mulsanne je komfort. Interiér auta si samozřejmě může zákazník nakonfigurovat v podstatě dle libosti, ve volbě materiálů a barevnosti má v podstatě volné ruce. Záleží jen na jeho ochotě utrácet. Upřímně, k autu daného charakteru bychom si vybrali asi jiné provedení než s poměrně tradičním leštěným dřevem, ale to je otázka osobního vkusu. \nCo se provedení interiéru, zpracování je samozřejmě perfektní. Sedadla jsou úžasná a velmi pohodlná, nejlépe se samozřejmě mají cestující vzadu. Nechybí tu ani minibar a možnosti luxusní výbavy jsou samozřejmě velmi bohaté. Přinejmenším vpředu se ovšem posádka cítí trochu útulněji než ve velkých Rolls-Roycech.\nČím je ještě Mulsanne Speed od vozů konkurenční aristokratické značky odlišný, je samotný jízdní komfort. Zatímco Rolls-Royce Phantom doslova žehlí vozovku a posádka vůbec nevnímá jakékoli její nedokonalosti, Bentley má v tomto ohledu jiný přístup. Podvozek má navíc několik módů nastavení, od sportovního po komfortní přes inteligentní Bentley volbu, která se snaží přizpůsobit aktuálnímu jízdnímu stylu. \nPodvozek Mulsanne Speed není tak filtrující jako u Rolls-Roycu, posádka o nerovnostech ví. Ne, že by se podvozek natřásal, komfortní je stále, ale jeho projev opět potvrzuje, že Mulsanne Speed je mezi aristokraty ten „zlobivý“.\nJednoduše jedinečný\nDíky svým jednotlivým projevům je Bentley Mulsanne Speed opravdu jedinečnou limuzínou. Cílí v podstatě na jinou klientelu než Rolls-Royce Phantom, který je jediným dalším takto velkým luxusním sedanem. Mulsanne Speed je auto s trochu brutálnějším a syrovějším projevem. Nechceme říci sportovnějším, protože to je asi u 2,7tunové limuzíny trochu nesprávné tvrzení. Ale Mulsanne je rychlý, charismatický a opravdu jedinečný. A také pořádně drahý. S cenou zhruba 375 000 eur, tedy necelých 10 milionů korun, patří k tomu nejdražšímu, co se dá mezi velkými cestovními auty pořídit.", "headline": "Oranžové bentley za deset milionů: jako byste řídili vesmírnou loď", "keywords": ["Rolls-Royce", "Bentley", "Volkswagen", "Volkswagen (automobilka)", "Limuzína", "kosmická loď"], "publication_date": "2017-10-30 14:33:00"}