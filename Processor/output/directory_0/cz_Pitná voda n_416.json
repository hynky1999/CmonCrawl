{"author": "Ivana Solaříková", "brief": "Nejen kvůli boji se suchem si lidé na jižní Moravě letos připlatí za vodu. Zato mnohde ušetří za topení. Podraží parkování, ale třeba i vstupenky na letošní motocyklové závody MotoGP na brněnském Masarykově okruhu.", "category": "brno", "comments_num": "2", "content": "I když dodavatelé tepla či vody s novým rokem napříč Českou republikou výrazně zdražili, pro Jihomoravany to nebude tak bolestivé díky změnám sazeb daně z přidané hodnoty. \nPřesto hlavně ceny vody v roce 2020 „poskočily“. Nejen na ně se ale MF DNES zaměřila v přehledu, jak se změnily ceny služeb a místní poplatky na jižní Moravě v novém roce.\n1Drahou vodu zlevní DPH\nUž teď v lednu se jihomoravské domácnosti musí připravit na výrazné zdražení vody, respektive vodného a stočného. Jeho cena vzroste o čtyři až šest procent. „V takovém rozsahu vodné a stočné celorepublikově zdražovalo naposledy v krizovém roce 2013,“ říká hlavní ekonom společnosti Czech Fund Lukáš Kovanda. \nOd května ovšem dojde k přeřazení vodného a stočného mezi položky, které jsou zdaňovány desetiprocentní sazbou DPH. Snížení DPH ze stávajících patnácti procent tak vodu zlevní zase zhruba na letošní úroveň.\nBrňané si v prvních čtyřech měsících roku za vodu připlatí o šest procent. „Po květnové změně sazby DPH však bude meziroční nárůst činit pouze 1,4 procenta,“ informují Brněnské vodárny a kanalizace. Zdražení pokryje výdaje na investice do vodovodní infrastruktury a také na změny ve využívání jednotlivých zdrojů pitné vody. \nVodohospodáři chtějí stabilizovat hladinu podzemních vod v prameništi Březová nad Svitavou, která je kvůli nízkým srážkám posledních let snížená. Z tohoto důvodu bude v roce 2020 více využíván zdroj povrchové vody z nádrže Vír upravované v úpravně vody Švařec. Rozdíl v ceně surové vody z jednotlivých zdrojů poznamená i konečnou cenu pro spotřebitele. Do obnovy infrastruktury chtějí brněnští vodaři investovat o 87 milionů více než loni.\nNejdražší voda bude letos v Blansku, a to 106 korun za kubík. Vodárenská akciová společnost totiž bude také masivně investovat. \n„Nemalé investiční prostředky vynakládáme a budeme vynakládat zejména na boj proti suchu, které Blanensko zasáhlo ve velkém rozsahu. Nedostatkem vody je přímo zasaženo nebo potencionálně ohroženo asi třicet obcí okresu. Právě v roce 2020 začne realizace jedné z nejdůležitějších akcí v tomto směru – Pitná voda Jedovnicko za téměř 230 milionů korun,“ uvedl ředitel společnosti Petr Fiala. \nChystá se i průzkum vhodných lokalit pro výstavbu nových velkokapacitních zdrojů pitné vody, jež by posílily páteřní vodovodní soustavu Velké Opatovice – Boskovice – Blansko.\n2U topení se ohřejeme levněji\nKohoutky od radiátorů naopak můžou Jihomoravané roztočit naplno. Ve většině měst se bude teplo zlevňovat. Například v Blansku se oproti roku 2019 cena snížila o téměř 28 korun za gigajoule. Příjemná cena vzešla z výběrového řízení – město totiž loni vybíralo nájemce a provozovatele soustavy centrálního zásobování teplem. Další čtyři roky tak bude město ohřívat společnost ZT Energy.\n„Tato forma byla zvolena především proto, aby město Blansko mělo po celou dobu čtyř let vliv na koncovou cenu tepelné energie pro obyvatele Blanska, kteří jsou připojeni k soustavě centrálního zásobování teplem,“ uvedl místostarosta Blanska Ivo Polák (ČSSD).\nBřeclav snižovala cenu výrazně už předloni, teď jde ještě zhruba o dvě koruny níž. „Snažíme se udržet či snížit náklady, třebaže nám nepomáhá například růst mezd napříč ekonomikou,“ uvedl jednatel Tepla Břeclav Martin Marták. Ten věří, že v roce 2021 bude pro zlevňování tepla ještě větší prostor. Ceny energií, zejména plynu, nyní klesají a společnosti se podařilo zafixovat cenu dřív než v jiných letech.\nPouze v Brně se ceník tepla bude navyšovat. „Cena tepla se v Brně zvýší o 4,5 procenta bez DPH. Domácnosti připojené na centrální zásobování teplem však toto opatření na zvýšených výdajích nepocítí, a to díky snížení daňové sazby,“ uvádí Renata Diatková z Tepláren Brno. Ta ze současných 15 procent klesla od Nového roku na deset. „Konečná cena tepla včetně DPH tedy zůstane i v příštím roce ve stejné výši jako doposud.\nHlavním důvodem úpravy ceny tepla jsou podle ní zvyšující se náklady na zemní plyn, a především extrémní nárůst výdajů na nákup emisních povolenek, a to celkem o více než tři sta milionů korun oproti roku 2017. Teplárny navýšily cenu gigajoulu tepla o 25 korun.\n3Senioři a děti ušetří za odpad\nO 80 tisíc Brňanů méně musí v roce 2020 hradit poplatek za odpad. Nově jsou totiž od těchto poplatků osvobozeny děti mladší 4 let a lidé starší 70 let. Město jim tak ušetří pětistovku.\n„Úleva na poplatcích možná pro někoho není velkou částkou, pro nás je však vyjádřením solidarity s rodinami, kde zpravidla kvůli péči o malé dítě je jen jeden z rodičů výdělečně činný. Je také vyjádřením podpory seniorům, kteří jsou odkázáni jen na své penze a svoje daňové povinnosti vůči společnosti si již dávno splnili,“ uvedl náměstek primátorky Oliver Pospíšil (ČSSD). \nPro ostatní Brňany zůstává poplatek za odpad stejný jako v předchozím roce, a to 670 korun. Nemění se ani v dalších městech kraje.\n4Péče o parkoviště zvedá ceny\nV Břeclavi od 1. ledna lidé zaplatí víc za rezidentní parkovací kartu v zónách placeného stání – a to pět set korun namísto dosavadních čtyř stovek. Cena se zvedla třeba i na hojně využívaných parkovištích na bývalém autobusovém nádraží, a to z 20 na 50 korun, u vlakového nádraží z 30 na 50.\n„Stále rostoucí počet automobilů logicky klade i větší nároky na množství parkovacích míst, které se město snaží průběžně rozšiřovat. V posledních letech tak vznikla řada nových parkovišť a připravují se další. To samozřejmě s sebou nese také nemalé náklady, stejně jako následná údržba těchto parkovišť,“ zdůvodňuje zdražení mluvčí břeclavské radnice Jiří Holobrádek.\nV Hodoníně se zvedne cena za vyhrazené parkování. Měsíční paušál z tisícovky na 1 500 korun. Roční paušál za jedno osobní auto se navyšuje z deseti na patnáct tisíc korun. Změna se dotkne desítek vyhrazených stání.\n5Na motorky letos za víc peněz\nGrand Prix České republiky v roce 2020 oslaví 70 let od své premiéry. Uskuteční se od 7. do 9. srpna. Pokoukání na motorky je ale dražší. Nejoblíbenější vstupenky Silver na přírodní tribuny jsou o 300 korun dražší a stojí 1 790 korun. Kategorie Gold podražila o 400 korun na 2 290 korun a nejdražší vstupenky na tribunu T3 stojí 6 490 Kč, tedy o pětistovku více. \nZa tyto ceny jsou přitom vstupenky k dostání jen do konce ledna. Pak je pořadatelé ve dvou vlnách zdraží vždy zhruba o pětistovku.", "headline": "Pitná voda na jihu Moravy zdražila, naopak teplo je kromě Brna levnější", "keywords": ["Jihomoravský kraj", "ČSSD", "Oliver Pospíšil", "pitná voda", "Lukáš Kovanda", "Blansko", "Brno-město", "Břeclav", "Hodonín", "Vyškov", "Znojmo"], "publication_date": "2020-01-02 15:54:00"}