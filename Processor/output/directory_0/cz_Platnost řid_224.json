{"author": "František Dvořák", "brief": "Propadnuté řidičské nebo profesní průkazy či technické prohlídky vozidel se prodlužují o deset měsíců. Prodloužení se týká dokladů propadlých v období od 1. září 2020 do 30. června 2021. Platnost českých průkazů je prodloužena o deset měsíců v celé Evropské unii od konce jejich původní platnosti, oznámilo ministerstvo dopravy.", "category": "auto", "comments_num": "107", "content": "„Prodloužení platnosti dokladů je dalším krokem ke snížení mobility občanů v rámci protiepidemických opatření proti covidu-19. Lidé mohou evropské nařízení využívat od 6. března 2021,“ uvádí mluvčí ministerstva František Jemelka.\n„V současné situaci je důležité, aby lidé mohli ještě více omezit své kontakty a mimo domov řešili opravdu jen to nejnutnější. K tomu nám pomůže i toto nedávno přijaté nařízení, které bude možné v různých oblastech dopravy u nás využívat. Úřady i provozovny STK však zůstávají i nadále otevřeny, takže lze v případě potřeby služby využít,“ říká ministr dopravy Karel Havlíček. \nProdloužení platnosti se týká zejména řidičských průkazů, pravidelných technických prohlídek, průkazů profesní způsobilosti řidiče a lhůty pro dokončení pravidelného školení držitelů osvědčení profesní způsobilosti o dalších deset měsíců od konce jejich původní platnosti. Prodloužení lze využít i u některých dokladů či lhůt v oblasti nákladní silniční, železniční a vodní dopravy. \n„V případě potřeby lze řidičský průkaz stále vyměnit či absolvovat kontrolu technického stavu v STK. Úřady či servisy uzavřeny nejsou,“ doplňuje Jemelka a odkazuje na mapu obcí s rozšířenou působností a seznam stanic STK na webu ministerstva dopravy. Ministerstvo dopravy doporučuje, aby řidiči svá vozidla přistavili na pravidelnou technickou prohlídku, pokud je to možné. „Opatření má pomoci zejména těm, kteří se cítí zdravotně ohroženi, museli by cestovat mezi okresy, jsou v zahraničí, mají auto v depozitu a podobně,“ doplňuje Jemelka.\nMinisterstvo dopravy o novém nařízení informovalo již všechny úřady obcí s rozšířenou působností, stanice technických, krajské úřady a Policii ČR.", "headline": "Platnost řidičáků a technických prohlídek se prodlužuje, úřady a STK fungují", "keywords": ["Evropská unie", "Karel Havlíček", "řidičský průkaz", "Stanice technické kontroly (STK)", "Policie ČR", "František Jemelka"], "publication_date": "2021-03-03 14:47:00"}