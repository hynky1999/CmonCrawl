{"author": "Markéta Dušková", "brief": "Jižní Morava láká pracovníky z dalších koutů světa. Nově bude vozit hospodářská komora dělníky ze Srbska, Brno se zase angažuje v projektu pro „mozky“ z Francie.", "category": "brno", "comments_num": "2", "content": "Nezaměstnanost v kraji je stále minimální a řešením by měli být cizinci. O tom se mluví již delší dobu. Nejčastěji byla řeč o lidech z Ukrajiny a dalších postsovětských zemí, teď je tu další plán – do továren vozit kvalifikované pracovníky ze Srbska.\nU Srbů je podle ředitele Regionální hospodářské komory Brno Čeňka Absolona výhodou jejich profesní zdatnost. To se týká zejména strojírenství, kde chybí nejvíc lidí. \n„Specifikum Srbska spočívá zejména v balkánské nátuře, se kterou je třeba u pracovníků počítat. Co se ale týče jejich profesních schopností, jsou na dobré úrovni. Zejména v nejvíce nedostatkových oblastech strojírenství má Srbsko i díky dlouhodobé tradici co nabídnout,“ uvedl Absolon. \nSrbové se tak mohou uplatnit jako svářeči, obráběči, soustružníci, slévači, CNC pracovníci a podobně.\nAktuálně komora zaměstnavatelům předává životopisy potenciálních pracovníků, které jí dodává zahraniční partner na základě inzerce v Srbsku. Vzhledem k vysokým nárokům na specializaci však nepočítá se stovkami lidí, spíše jen s desítkami importovaných pracovníků. Dít se tak začne v příštím roce.\nPenězi se konkurovat nedá, podmínkami pro rodinu ano\nNedostatek pracovníků zažívají i země na západě Evropy, kde jsou výrazně vyšší platy. Jižní Morava proto musí nabídnout i jinou motivaci. Tou se má stát dlouhodobá pracovní perspektiva a hlavně možnost časem sloučit celou rodinu. \nTedy například díky zajištění práce i pro manželku nebo manžela a pomoci při zapojení dítěte do vzdělávacího systému. „V tomto máme zatím proti Západu výhodu, protože tam tento trend ještě nedorazil,“ uvedl Absolon.\nPodle Kláry Kroupové, která se do Srbska provdala z Brna, má jižní Morava, potažmo celé Česko v její nové domovině dobré jméno. „Srbové nejsou moc spokojení s politickou, ale hlavně ekonomickou situací. Míra nezaměstnanosti je kolem 14 procent, mnoho lidí odchází do ciziny za prací a živí odtud celé rodiny,“ popisuje.\nS hledáním pracovníků v Srbsku pro české zaměstnavatele měla v minulosti zkušenost i společnost Rosiva Šumperk, která se kromě jiného věnuje poradenství i exportu do Srbska. Podle jejího ředitele Rostislava Jurky je však nutné stejně jako tehdy i dnes odstranit některé komunikační problémy. \n„Ne vždy jednotlivé strany hovoří o významově stejných pojmech. To může vyústit ve velké nedorozumění, které se ve většině případů odhalí, teprve až pracovníci přijedou do Česka,“ upozorňuje Jurka.\nPodle Absolona projevují zájem o práci u nás ještě občané Řecka, Itálie, Španělska nebo Bulharska.\nFrancouze chtějí počítačoví giganti i vědecká centra\nBrno a Jihomoravský kraj chtějí nalákat také „mozky“ z Francie. Společně s francouzským velvyslanectvím rozjíždí pilotní projekt Czech Emploi. \n„Chceme u Francouzů zvýšit povědomí o České republice, že tady není jen Praha, ale také Brno a region jižní Moravy a že je to příjemné místo k životu,“ vysvětlila Lucie Mezníková, specialistka spolupráce s privátním sektorem brněnského magistrátu.\nMezi českými podniky, které se potýkají s nedostatkem jazykově vybavených zaměstnanců, eviduje agentura na podporu podnikání CzechInvest o pracovníky z Francie velký zájem.\nTo se týká i Brna, kde nemá dostatek lidí ovládajících francouzštinu například místní pobočka světové technologické společnosti IBM. Ta se proto stejně jako podobně zaměřená firma Red Hat sama do projektu zapojila a lidi z Francie hledá.\nČesko nabízí rychlejší profesní postup\nVe Francii vzbudil projekt zájem, neunikl ani tamním médiím. „Rostoucí trh práce v Česku vypadá velmi lákavě a zdá se mi, že umožňuje i rychlejší profesní postup, než je tomu ve Francii. Pro absolventy je mnohem jednodušší nalézt práci v Česku,“ míní Mezníková.\nAbsolventi škol ve Francii, kteří nemají praxi, totiž mají doma problém sehnat stálé zaměstnání, bez práce je každý pátý. Proto je chtějí nalákat do Česka, a to i na takové pozice, kde nepotřebují vysokou odbornou znalost, ale především jazyk. \nProjekt však nezahrnuje jen tyto méně kvalifikované pozice, převážně je cílený na výzkumné pracovníky. Dvě desítky jich chce v současnosti z Francie získat vědecké centrum CEITEC společně s výzkumným ústavem ICRC fungujícím pod Fakultní nemocnicí u svaté Anny. Francouzi si mohou vybírat z pozic jako je výzkumník v oblasti mikrobiologie, výzkumu rakoviny nebo molekulárního klonování.\nNa reálný dopad kampaně se zatím čeká. Francouzi – tedy v rámci tohoto projektu – stejně jako Srbové zatím na jižní Moravě nepracují. \n„V současnosti nemám informace, zda už někteří Francouzi získali práci v Brně. Projekt byl zahájen v červnu, nicméně teprve na přelomu září a října jsme zprostředkovali vůbec první nabídky na volná místa, známost projektu však postupně roste,“ sdělil Mathieu Wellhoff, atašé pro vědu a vysoké školy z francouzského velvyslanectví.", "headline": "Po Ukrajincích láká jižní Morava dělníky ze Srbska, umí dobře se stroji", "keywords": ["Francie", "Ukrajina", "Srbsko", "Jihomoravský kraj", "CzechInvest", "IBM", "Hospodářská komora ČR", "Nezaměstnanost", "Jižní Morava", "CEITEC", "Red Hat", "Brno-město"], "publication_date": "2018-11-01 10:37:00"}