{"author": "Marek Osouch", "brief": "Tragickou nehodu dopoledne vyšetřovali policisté na silnici mezi Lechovicemi a Boroticemi na Znojemsku. Po nárazu auta do stromu tady zemřely dvě ženy středního věku.", "category": "brno", "comments_num": "6", "content": "Nehoda se stala dnes ráno kolem půl sedmé. Řidička jedoucí po silnici mezi Lechovicemi a Boroticemi na kluzké vozovce dostala smyk, kvůli čemuž se její auto vymrštilo přímo na strom.\n„Náraz byl boční stranou, kde jsou deformační zóny mnohem horší,“ uvedl policejní mluvčí David Chaloupka.\nSpolujezdkyně byla na místě mrtvá ještě před příjezdem záchranářů. „Druhé ženě jsme se snažili pomoci, její zranění však byla natolik závažná, že jim podlehla,“ přiblížila mluvčí jihomoravských záchranářů Michaela Bothová.\nPodle předběžné vyšetřovací verze nejspíš řidička jela na kluzké vozovce příliš rychle, a proto se její auto dostalo do smyku a následovala smrtelná nehoda.\nSilnice mezi oběma obcemi byla od rána uzavřená, bez problémů se místem nehody začalo jezdit před polednem.", "headline": "Po nárazu do stromu nedaleko Znojma zemřela řidička i spolujezdkyně", "keywords": ["Jihomoravský kraj", "strom", "Znojemsko", "Lechovice", "Znojmo"], "publication_date": "2022-01-14 11:56:00"}