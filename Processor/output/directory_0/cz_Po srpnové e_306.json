{"author": "pro iDNES.cz", "brief": "Při pohledu do statistik by se mohlo zdát, že letošní léto bylo pro výrobce aut mimořádně úspěšné. Celoevropské i české prodeje jen za srpen stouply o více než třicet procent. V září však přišlo ochlazení a prudký pád. Důvodem je homologace podle nových emisních předpisů WLTP a RDE.", "category": "auto", "comments_num": "29", "content": "V červenci vzrostl celoevropský prodej aut o 10,2 %, v srpnu pak doslova explodoval, když narostl meziročně o 31,2 % na více než 1,1 mil. aut. Vyplynulo to ze statistik společnosti ACEA, která sleduje čísla v 30 největších evropských zemích. Podobně na tom byla i Česká republika, kde byly v srpnu registrace o 31,32 % vyšší oproti loňskému roku. \nTo však nebylo nic proti některým jiným zemím. Třeba v Belgii stouply registrace o 53,3 %, v Litvě o 58,5 % nebo v Polsku o 64,3 %. Absolutním rekordmanem v tomto směru bylo Rumunsko, kde bylo v srpnu meziročně registrováno o 112,9 % aut víc. Vice o srpnové autobublině čtěte zde.\nZa tímto abnormálním nárůstem stojí automobilky, které využily možnosti registrovat určitý počet aut ještě podle starých norem, které se od září zpřísnily a všechny nové vozy musejí projít testy RDE a WLTP (co to je, čtěte zde). Mnoho automobilek kvůli náročnosti měření WLPT a RDE nestihlo homologovat řadu modelů, které tak od 1. září nemohly nabízet. Vytvořily si proto určitou zásobu skladových vozů homologovaných ještě podle starých předpisů. \nNa srpnových celoevropských registracích bylo dobře vidět, které automobilky registrovaly nejvíc. Extrémní meziroční nárůsty byly v srpnu vidět především u značek Seat (+ 74,5 %), Renault (+ 68,6 %), Jeep (+ 161,5 %), nebo Nissan (+44,7 %). \nV září nastal obrat. Například Ve Francii rostly v srpnu registrace o 40 procent, v září se naopak meziročně o 13 procent propadly. Ve Španělsku trh klesl o 15 procent, v Rakousku dokonce o 41 %. \nČeský trh byl zhruba někde uprostřed, v září meziročně poklesl o 28,13 %. Nově bylo registrováno 14 532 nových osobních automobilů, loni v září 20 219 a letos v srpnu 27 830. Za celé období od ledna do září český trh zatím mírně roste, a to o 1,11 % oproti loňsku. Přesto se dá čekat, že letošní rok skončí celkově horším číslem než ten loňský. \n„Zavedení nové metodiky měření emisních limitů WLTP bude mít dopad na snížení prodejů ve čtvrtém čtvrtletí 2018,“ okomentovala výsledky registrací společnost PwC. „Lze předpokládat, že registrace OA v roce 2018 dosáhne rozmezí 266–271 tisíc, tj. změna o 0 až -2 % oproti minulému roku.“\nZúžená nabídka\nCeníky řady automobilek letos v létě právě kvůli blížící se nutnosti nové homologace citelně prořídly (více zde). Všechny nově prodané automobily v Evropské unii musí od září měřit emise podle předpisů WLTP a RDE. Co se pod těmito zkratkami skrývá? \nZjednodušeně řečeno WLPT (Worldwide harmonized Light vehicle Test Procedure) udává podmínky pro měření emisí v laboratorních podmínkách a RDE (Real Driving Emissions) při jízdě v běžném provozu. Aby mohlo být auto homologováno pro provoz, musí splnit podmínky obou testovacích procedur. A to je značně časově náročné. \nPro jednoduchou představu - zatímco v roce 1970 měly evropské emisní předpisy pouhých 20 stran, v roce 2005 pro normu Euro 4 už 180 stran. V aktuální podobě mají celkem 1 430 stran. Zatímco laboratorní měření WLTP je ještě časově celkem zvládnutelné (trvá 30 minut), RDE v reálném provozu stanovuje ujet s autem minimálně 16 kilometrů po městě, 16 mimo město a 16 po dálnici, navíc každá část musí zabrat zhruba třetinu času, k tomu 6-30 procent času z jízdy po městě musí automobil stát.\nKolona nebo jiná nečekaná dopravní komplikace harmonogram testu úplně rozhodí a musí se začínat znova. Test nejde opakovat hned, auto musí opět nějakou dobu stát. Homologovány takto musí být všechny kombinace motorů, převodovky a případně pohonu jedné nebo obou náprav. \nNabídka u většiny automobilek proto zdaleka není tak rozsáhlá, jako byla třeba na začátku roku. „Aktuálně (k 1. 10.) je v naší nabídce 60 % vozů homologovaných podle nových norem. Obrovská šíře a komplexita naší nabídky vyžaduje při tomto procesu čas, neboť homologační autority jsou momentálně plně vytíženy. Výrobní závod věnuje této otázce opravdu maximální prioritu a úsilí, aby byl homologační proces pro všechny modely dokončen co nejdříve,“ řekl David Valenta z českého zastoupení Volkswagenu.\nLépe jsou na tom automobilky, které měnily motory s předstihem. Například česká KIA si sice také dělala v srpnu zásobu skladových vozů, ale aktuální nabídka těch nových přesto zůstala široká. „K 1. říjnu 2018 má značka Kia 100 % všech nově nabízených modelů v ČR (nové modelové roky) homologovaných na novou emisní normu Euro 6d TEMP. Z pohledu našich stávajících skladových zásob tvoří řádově několik procent výběhové modely. Tím je myšleno doprodej starých generací modelu cee´d, Sportage, Carens s emisní normou Euro 6b. Očekáváme, že během několik následujících týdnů, předpoklad je do konce měsíce, budou skladové zásoby na nule,“ sdělila iDNES.CZ Kateřina Vaňková z Kia Motors Czech.\n„Všechny osobní vozy Hyundai již mají homologaci Euro 6D Temp a kvůli nové legislativě tak nemusí být omezována nebo ukončena výroba žádného z nich,“ uvedl Jan Pohorský, PR manažer automobilky Hyundai.", "headline": "Po srpnové explozi se zářijový trh s novými auty propadl. Můžou za to ekonormy", "keywords": ["Hyundai", "Jeep", "Kia", "Nissan", "Renault", "Seat", "Volkswagen", "Belgie", "Euro", "Evropská unie", "Volkswagen (automobilka)", "Hyundai (automobilka)", "Hyundai", "předpisy", "automobilka", "výbuch", "PricewaterhouseCoopers", "emisní norma"], "publication_date": "2018-10-05 09:43:00"}