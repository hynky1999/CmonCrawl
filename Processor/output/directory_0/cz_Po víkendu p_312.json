{"author": "Martina Procházková", "brief": "Řidiči by měli být po víkendu dvakrát obezřetnější. Kvůli přechodu času z letního na zimní jsou lidé za volantem méně soustředění, přepadá je mikrospánek a více bourají. Statistiky pojišťovny Allianz vykazují v prvních pěti dnech po změně o čtvrtinu více nahlášených škod z dopravních nehod.", "category": "auto", "comments_num": "20", "content": "Je to jen jedna hodina, ručičky hodinek se posunou jen o šedesát minut a mnozí změnu ani nezaznamenají, říká se. Statistiky z pojišťovny Allianz však mluví jinak. Změna času z letního zpět na zimní ovlivňuje mnoho řidičů a po změně prudce narůstá počet nahlášených škod z dopravních nehod.\n„I když si lidé v noci na neděli 28. října mohou o hodinu déle přispat, na některé jedince působí posun negativně. Mají problém se soustředěním, s ospalostí i zvýšenou únavou. Podle statistik Allianz pojišťovny je toho důkazem i nárůst počtu škod, na něž tyto faktory mohou mít vliv, a to více než o jednu čtvrtinu,“ upozornil mluvčí pojišťovny Václav Bálek.\nPodle Allianz narůstá počet nahlášených událostí v prvních pěti dnech po nadcházející změně o přibližně pětadvacet procent. Statistici z pojišťovny srovnali tyto dny s pěti průměrnými dny v roce. Proč zrovna pět dnů? Je to průměrná doba, kdy se organismus na změnu adaptuje. Nejvyšší riziko nehod tedy platí zhruba do pátku. \n„Statistiky pojišťovny se zaměřují na počty dopravních nehod, u kterých může hrát roli menší soustředěnost, vykolejení z biorytmu doprovázeného poruchami spánku, oslabenou koncentrací, zpomalenými, či naopak unáhlenými reakcemi, nebo dokonce malátností a dalšími zdravotními indispozicemi,“ říká analytička Allianz pojišťovny Martina Červenková.\nA za pravdu tomu dávají i někteří klienti, kteří sami v hlášení po změně času přiznali, že se necítili ve své kůži. „Jedním z nich byl podle nahraného hovoru například řidič, kterého po změně času v poslední březnovou neděli v podvečer přepadl mikrospánek na trase mezi Olomoucí a Ostravou. Probudil jej až náraz vozu do svodidel,“ dodal Bálek.\nNezapomeňte na vodu a dospěte se\nJak nehodě nebo mikrospánku za volantem předejít? Experti radí využít volných dnů a během víkendu se především pořádně vyspat.\n„Nedostatečný spánek nebo únava je jedním z nejvýznamnějších faktorů, které zapříčiňují dopravní nehody. Nejohroženější jsou v tomto ohledu skupiny mladých řidičů do 25 let, senioři, lidé pracující na směny a řidiči, kteří denně ujedou stovky kilometrů. Ať už řidiči kamionů nebo obchodní zástupci,“ uvedl expert z Týmu silniční bezpečnosti Roman Budský.\nSilná únava podle něj zvyšuje riziko nehody až sedmkrát a reakce takto unaveného řidiče se dají přirovnat k těm, které má řidič s jednou promile alkoholu v krvi - nesoustředěnost, nervozita, zkratovité jednání, nebo naopak velmi pomalé reakce, špatný odhad.\n„Je tedy dobré se před jízdou dospat, udělat si dostatečnou časovou rezervu, během cesty dělat pauzy a cestu také plánovat. Měli bychom mít alternativy v případě nehody nebo kolon na naší trase. V pauzách pomáhá se projít kolem auta nebo protáhnout, dát si kávu a především hodně pít pramenitou vodu. Dehydratace totiž také velmi negativně ovlivňuje řidičovy schopnosti i agresivitu,“ dodal Budský.\nPřipomněl, že známé rady typu otevřené okénko nebo nahlas puštěné rádio, ale i decilitry kávy fungují jen krátce a jsou vhodné spíše na probrání řidiče před cílem cesty pro bezpečné dojetí.", "headline": "Po víkendu pozor, po změně času se více bourá", "keywords": ["Škoda Auto", "Allianz", "Roman Budský", "Dopravní informace", "Dopravní nehody", "Změna času", "řidič", "pojišťovna", "Václav Bálek", "přechod", "Ostrava", "havárie", "Olomouc"], "publication_date": "2018-10-27 00:00:00"}