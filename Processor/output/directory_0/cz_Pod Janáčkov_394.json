{"author": "Veronika Horáková", "brief": "Očkovat se bude také přímo v centru Brna. Využijí se prostory bývalé restaurace Bohéma pod Janáčkovým divadlem, kde vznikal i jeden z dílů pořadu Ano, šéfe. Dělníci nyní pracují na podlaze, pak nastoupí elektrikáři. Počítá se s tím, že denně zdravotníci podají vakcínu až 1500 lidem.", "category": "brno", "comments_num": "3", "content": "Na nutných úpravách začali dělníci pracovat ve středu. První na řadě jsou podlahy.\n„Následně vznikne 14 očkovacích boxů. Počítáme s tím, že z úrovně města samotné prostory poskytneme bezplatně. Nezisková organizace Podané ruce, pak bude provoz hradit z veřejného zdravotního pojištění, darů a dotací,“ informovala brněnská primátorka Markéta Vaňková (ODS).\nVyužití prostor bývalé Bohémy navrhl právě ředitel společnosti Podané Ruce Jindřich Vobořil. Chce ulehčit nemocnicím, které se postupně začnou vracet do běžného provozu.\n„Byl jsem se podívat ve Vídni, tam testování a očkování provádějí velké nevládní humanitární organizace, právě aby ulehčily zdravotnickým zařízením. Chceme jít stejnou cestou,“ vysvětlil už dříve Vobořil s tím, že rychle proočkování je jedinou šancí, jak se co nejrychleji dostat ze současného stavu.\nPodle Vaňkové budou práce budou určitě hotovy dřív, než bude k dispozici dostatek vakcín pro masivní očkování. “A očkovací centrum v Bohémě může fungovat i v případě, že by došlo k obnovení provozu Janáčkova divadla,“ poznamenala.", "headline": "Pod Janáčkovým divadlem vzniká očkovací centrum, provoz zařídí neziskovka", "keywords": ["ODS", "Jindřich Vobořil", "Markéta Vaňková", "Koronavirus", "Očkování", "Janáčkovo divadlo", "Koronavirus v Česku"], "publication_date": "2021-02-03 16:00:00"}