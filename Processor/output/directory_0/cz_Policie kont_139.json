{"author": "František Dvořák", "brief": "Podle policistů z Holešova na Zlínsku je možné udělit pokutu po kontrole zrakem a pohmatem, zjistila Česká televize.", "category": "auto", "comments_num": "337", "content": "Letos v březnu zastavili policisté v Holešově Ondřeje Adamce a podrobili kontrole hloubky dezénu pneumatik. „Jednu pneumatiku měl podle nich příliš opotřebenou, tedy pod zákonem přípustnou mez 1,6 milimetru. V důsledku toho udělili řidiči pokutu ve výši 500 korun,“ uvádí Česká televize.\nŘidič odmítl pokutu zaplatit, protože policisté prý hloubku dezénu měřili pouze na okraji, navíc jen pohmatem. „Na základě policejního spisu pak úřednice vydala příkaz, že se pan Adamec dopustil přestupku a musí zaplatit 1 500 korun pokuty. Proti tomu ale Ondřej Adamec podal odpor a začalo správní řízení včetně výslechů policistů,“ líčí reportáž.\n„Když jsem přes to přejel prstem a podíval jsem se na to zrakem, tak jsem zjistil, že těch 1,6 tam není. Tím pádem jsem mozkovým myšlením zjistil, že ta hranice tam není. To je ten selský rozum,“ uvedl jeden z policistů.\nU výslechu policista potvrdil, že řešil pouze krajní část pneumatiky. „Hloubka dezénu se však podle metodického pokynu zjišťuje v hlavních drážkách uprostřed běhounu,“ uvádí ČT. \nPro objektivní měření je ovšem potřeba měřič hloubky dezénu. Policisté z Holešova však žádný takový přístroj neměli a nemají ho ani jejich kolegové. Podle vedení policie ho nepotřebují. „Skutečně pohledem se dá zjistit, že ta hloubka dezénu není taková, jaká by měla být,“ reagovala Lenka Javůrková z Krajského ředitelství police Zlínského kraje.\nŘízení o přestupku úřad zastavil. Krajské ředitelství zlínské policie se proti rozhodnutí Městského úřadu v Holešově chce odvolat. Za postupem svých lidí si stojí a tvrdí, že přestupek má být potrestán.", "headline": "Policie kontroluje hloubku dezénu gum pohmatem a mozkovým měřením", "keywords": ["Česká televize", "Zimní pneumatiky", "Letní pneumatiky", "policista", "Holešov", "měření", "zákon", "Pneumatika"], "publication_date": "2015-10-05 13:42:00"}