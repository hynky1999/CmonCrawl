{"author": "Lucie Kolischová", "brief": "Kriminalistům se po několikaměsíčním vyšetřování podařilo vypátrat a zadržet pedofila. Muž z Brněnska podle policie přiměl tři děti k sexu, který natáčel a videa pak umístil na internet. Na pedofilní materiál upozornil českou policii Interpol.", "category": "brno", "comments_num": "28", "content": "\"Celý případ se začal odvíjet na základě podnětu Interpolu, jehož pracovníci na internetu zachytili fotografie a videa s pedofilní tématikou. Podezření, že by materiály mohly pocházet z České republiky, se po dalším prověřování jihomoravských kriminalistů potvrdilo,\" uvedla mluvčí jihomoravské policie Petra Vedrová.\nPolicisté rozjeli rozsáhlé pátrání a vytipovali tři nezletilé děti a dospělého muže z Brněnska.\n\"Po provedení celé řady dalších úkonů včetně konzultací s odborníkem z oboru psychiatrie pak čtyřicetiletého aktéra pedofilně zaměřených materiálů zadrželi. Následně jej vyšetřovatel obvinil ze zločinu znásilnění, které muž spáchal na dětech mladších patnácti let,\" doplnila mluvčí.\nSexuální praktiky s nezletilými dětmi si natáčel. Pořízená videa a fotografie si ukládal ve svém počítači pro vlastní sexuální uspokojení a zpřístupňoval je i na pedofilně zaměřených internetových stránkách. \n\"Za to si vysloužil trestní stíhání pro zločin výroba a jiné nakládání s dětskou pornografií a pro přečin zneužití dítěte k výrobě pornografie,\" popsala Vedrová.\nMuž je stíhaný také pro přečin ohrožování výchovy dítěte. Několik let totiž jako osoba pečující ve společné domácnosti o výchovu dětí sváděl nezletilé dítě k provozování sexuálních aktivit, čímž podle policie ohrozil jeho rozumový, citový a mravní vývoj.\n\"Na podnět vyšetřovatele podal státní zástupce návrh na vzetí obviněného do vazby a soudce tento návrh akceptoval. Obviněnému za jeho jednání hrozí až dvanáctiletý pobyt za mřížemi,\" doplnila mluvčí.", "headline": "Policie na Brněnsku zadržela pedofila. Natáčel si sex s dětmi", "keywords": ["Jihomoravský kraj", "pornografie", "Brněnsko", "policista", "Interpol", "pedofil", "fotografie", "Brno-město"], "publication_date": "2014-04-07 11:18:00"}