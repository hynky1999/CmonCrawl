{"author": "Martin Petříček", "brief": "Zapomeňte na Teslu. Nejrychlejší auto s elektrickým pohonem na světě postavil třicetiletý Chorvat Mate Rimac. Může jet rychlostí až 412 kilometrů v hodině. Teď bojuje ve finále světové soutěže podnikatel roku v Monaku a domluvil se se slavnou automobilkou Porsche, že koupí podíl v jeho firmě.", "category": "auto", "comments_num": "2", "content": "Chorvatsko je přitom jediná země v Evropě, kde není žádný automobilový průmysl. „Minula nás ta vlna, kdy automobilky šly na východ a na jih,“ říká Rimac. Velkou publicitu – paradoxně – přinesla Rimacovi také nehoda věhlasného Richarda Hammonda, moderátora známých britských motoristických pořadů Top Gear a The Grand Tour, v jeho sporťáku. Loni v červnu vyletěl ze zatáčky a vůz vzplál. „Bylo to dost stresující, připadalo mi, že jsem zestárnul o deset let,“ říká Rimac. „Řada lidí mi říkala, že to bylo to nejlepší, co se mohlo přihodit,“ dodává.\nAmerickou automobilku na elektroauta Tesla nepovažuje za konkurenci. „Vzhlížím spíš k vynálezci Nikolu Teslovi, který se také narodil v Chorvatsku,“ říká Mate Rimac pro MF DNES.\n Kdo si bude chtít jeho vůz pořídit, měl by si pospíšit. Ukázali ho před dvěma lety na ženevském autosalonu. Modelu Concept One se vyrobilo osm kousků a všechny se prodaly. A letos na stejném místě předvedli Concept Two. Vozů se vyrobí jen 150 s dodáním v roce 2020. Jeden vyjde na 44 milionů korun. Na jedno dobití má ujet až 650 kilometrů. A maximální rychlost bude 412 kilometrů v hodině. „Mohl by jet rychleji, jediné omezení jsou pneumatiky,“ vysvětluje Rimac, jehož firma dnes vyvíjí technologie elektropohonu (vysokovýkonné elektrické pohony a akumulátorové systémy) pro Renault, Jaguar či Aston Martin.\nBude pracovat pro Porsche\nNově bude jméno Rimac skloňováno v souvislosti se slavnou značkou Porsche. Německá automobilka totiž získala v této chorvatské technologické firmě desetiprocentní obchodní podíl. \n „Porsche usiluje v rámci své elektrické ofenzivy o uzavření partnerství se společností Rimac v oblasti vývoje,“ uvedla automobilka. \n„Nápady a koncepty této mladé společnosti považujeme za velmi slibné, a proto usilujeme o úzkou spolupráci s firmou Rimac v podobě partnerství v oblasti vývoje,“ říká Lutz Meschke, člen představenstva společnosti Porsche zodpovědný za finance a IT.\n„Naším cílem je být dodavatelem modulů a systémů pro výrobce automobilů v oblastech elektrifikace, konektivity a asistenčních systémů,“ dodává Mate Rimac.", "headline": "Porsche má podíl v chorvatské automobilce, pomůže s vývojem elektroaut", "keywords": ["Jaguar", "Porsche", "Renault", "Aston Martin", "Chorvatsko", "Monako", "Elektromobil", "Mate Rimac", "Podnikatel roku", "automobilka", "Grand Tour", "dělení", "Richard Hammond", "Partnerství", "The Grand tour", "elektrický pohon", "Top Gear", "Záhřeb"], "publication_date": "2018-06-22 01:00:00"}