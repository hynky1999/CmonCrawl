{"author": "Markéta Dušková", "brief": "Úrazy po pádu v pokročilém věku bývají jednou z častých příčin úmrtí. V centru SeneCura v Šanově na Znojemsku proto pro svoje klienty připravují rehabilitační programy, kterými lze pády seniorů výrazně zredukovat.", "category": "brno", "comments_num": "0", "content": "„Víme, že každý pád je pro klienta stresovou situací, která může mít za následek výrazné zhoršení kvality jeho života. Proto pravidelně proškolujeme nejen personál, ale i samotné klienty, a to primárně formou workshopů,“ přibližuje fyzioterapeutka SeniorCentra Lucie Ficová. \nPo založení preventivního rehabilitačního programu se podle interních statistik počet pádů v domově snížil o 30 procent. Snahou tak je, aby cvičení absolvovalo maximální množství jeho obyvatel. \n„Našim klientům i jejich rodinám průběžně vysvětlujeme přínosy protipádových cvičení s cílem vzbudit v nich zájem o tuto důležitou, avšak dobrovolnou aktivitu,“ sděluje ředitel SeniorCentra Michal Veleba.\nKlienti zařazení do programu se setkávají pod vedením fyzioterapeuta třikrát týdně po tři měsíce. Každý prochází na začátku a na konci programu jednoduchým testováním, které vypovídá o jeho mobilitě – tento výkonnostní test zahrnuje postavení se ze židle, chůzi na tři metry, otočení, chůzi zpět a posazení. \n„Z výsledků testování můžeme říct, že více než 90 procent účastníků zařazených do tohoto programu se v mobilitě zlepšilo,“ shrnuje Ficová.\nI sami klienti vnímají, jak se jejich pohyblivost postupně zlepšuje a zároveň u nich roste pocit soběstačnosti a jistoty. „Na cvičení jsem chodila velmi ráda, moc mě to bavilo. Teď jsem pohyblivější a cítím se při chůzi bezpečněji,“ uvádí seniorka Jindřiška Novotná.\nUž přes rok v SeniorCentru Šanov probíhá také pravidelné rehabilitační cvičení zaměřené na prevenci proti pádu – takzvané Dílničky, kdy se senioři dozvídají o používání vhodné obuvi nebo pomůcek. \nTento program se zabývá zvýšením pružnosti a svalové síly, zlepšením rovnováhy, koordinace a hybnosti klienta. „Ke cvičení využíváme overbally, posilovací gumy, ale i různé překážky či nácvikové rampy k chůzi,“ vypočítává Ficová.", "headline": "Postavení, chůze, otočení. V domově cvičí se seniory, aby méně padali", "keywords": ["Jihomoravský kraj", "Znojemsko", "Šanov", "Znojmo"], "publication_date": "2021-01-15 13:46:00"}