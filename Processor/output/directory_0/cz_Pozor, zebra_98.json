{"author": "Martina Procházková", "brief": "Vyznačený přechod je jediné místo na silnici, kde by se chodec měl cítit bezpečně. Aktuální statistiky ale ukazují pravý opak: pětina smrtelných nehod chodců se stane na přechodu pro chodce. Nemohou za to jen řidiči, kteří nedají přecházejícímu na zebře přednost. Na vině je z velké části nepozornost obou stran – řidičů i chodců.", "category": "auto", "comments_num": "49", "content": "Celosvětová pandemie koronaviru sice snížila intenzitu dopravy a tím částečně i nehodovost na silnicích, ukázala ale na jiný problém – velké množství dopravních nehod, při kterých zemřou chodci.\nOd letošního ledna do září nepřežilo střet s vozidlem 62 lidí, meziročně tak počet těchto úmrtí narostl o pět případů. Ze všech usmrcených či vážně zraněných tvoří chodci sedmnáctiprocentní kus pomyslného nehodového koláče.\nLoni došlo k 3 265 dopravním nehodám s účastí chodců, při kterých zemřelo 93 lidí. Celkem 439 chodcům způsobil střet s vozidlem těžká zranění.\n„Většinu těchto tragických nehod způsobují řidiči vozidel a často přitom přehlédnou chodce dokonce na vyznačeném přechodu. Velmi apeluji na to, aby řidiči v souvislosti se zhoršující se podzimní viditelností ubrali rychlost a byli velmi pozorní u přechodů. Mohou tím zachránit život. Chodci svou bezpečnost zvýší tím, že budou i ve městě nosit reflexní prvky a budou se soustředit na pohyb v provozu místo například sledování mobilního telefonu,“ upozornil vedoucí oddělení BESIP ministerstva dopravy Tomáš Neřold na nejčastější příčiny těchto nehod.\nNepozornost spojená s nedáním přednosti na vyznačených přechodech se při smrtelných nehodách chodců projevuje v 21 procentech případů. Další častou příčinou je nevěnování se řízení vozidla, což se loni stalo u téměř čtvrtiny dopravních nehod končících smrtí chodce. A podobné čísla ukazují statistiky nehod s těžkým zraněním chodců. \nPřestože statistická čísla ukazují, že za střety s chodci na přechodech mohou především řidiči, i chodci si nesou svůj díl viny. „U řidičů i chodců je nejčetnější selhání na úrovni detekce podnětů. To znamená, že účastník selhal ve vnímání toho druhého jako nebezpečí, tedy nedetekoval dostatečně včas nadcházející kritickou situaci. Stává se tak v důsledku omezené viditelnosti nebo distrakce pozornosti,“ vysvětlila příčiny ředitelka Divize dopravního inženýrství, bezpečnosti a strategií CDV Veronika Valentová.\n„Náhlé vstoupení do vozovky, neodhadnutí vzdálenosti a rychlosti přijíždějícího vozidla, nečitelné a zbrklé chování – to vše dohromady si každý rok vyžádá desítky zbytečných obětí,“ apeloval ředitel Zdravotnické záchranné služby Karlovarského kraje Jiří Smetana.\nMobilní zombie\nSledování mobilního telefonu při chůzi či řízení je pro většinu účastníků silničního provozu naprostou přirozeností, zároveň se to v dnešní době stává doslova smrtelným hříchem.\n„Stále častější příčinou nehod je nepozornost spojená s používáním mobilních telefonů za provozu. Ty přinášejí nebezpečí nejen na straně řidičů, ale i na straně chodců, kteří jsou často do světa na displeji ponořeni natolik, že už jim pro ten reálný moc pozornosti nezbývá,“ varuje vedoucí Odboru služby dopravní policie Krajského ředitelství policie Karlovarského kraje Pavel Žíha.\nA svůj velký díl viny v tom nese i snížená viditelnost. Tedy večerní šero, tma v noci či nadcházející mlhavé podzimní období. Dlouhodobé statistiky potvrzují vyšší počet úmrtí chodců při střetu s vozidlem v nočních hodinách při snížené viditelnosti, a to ve více jak polovině těchto dopravních nehod.\nAť už však k nehodě dojde z jakéhokoli důvodu, srážku vždy odnese hůře ten slabší článek – chodec. Bez ohledu na to, zda měl na vyznačeném přechodu přednost.\n„I proto nesmí chodci chápat svou přednost absolutně a náhle vstupovat před jedoucí vozidlo, které nemusí stihnout před přechodem zastavit. Protože případnou nehodu vždy odnesou na následcích hůře než řidič,“ dodává prezidentka Asociace Záchranný kruh Veronika Krajsová s tím, že pak už se chodec těžko dovolá svého práva na přednost.\nJak tedy podle expertů správně přecházet vyznačený přechod tak, aby zbytečných nehod ubylo? V případě chodců stačí pečlivě zvážit situaci a na přechodu nezmatkovat. Náhle nezpomalovat nebo se přes silnici nevracet zpět. V ideálním případě má přecházející člověk navázat oční kontakt s přijíždějícím řidičem, aby se ujistili, že o sobě navzájem vědí.", "headline": "Pozor, zebra. Pětina smrtelných nehod chodců se stane na přechodu", "keywords": ["Ministerstvo dopravy", "BESIP", "Tomáš Neřold", "Jiří Smetana", "silnice", "Zdravotnická záchranná služba Karlovarského kraje", "havárie"], "publication_date": "2020-10-22 00:00:00"}