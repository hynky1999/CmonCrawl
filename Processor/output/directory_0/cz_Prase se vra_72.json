{"author": "pro iDNES.cz", "brief": "Plechové dvoukolové prase je ikonou československých silnic. Skútr ze Strakonic znovu ožívá s elektrickým pohonem. Na první pohled nepoznáte, že se nejedná o originál, chybí jen výfuk.", "category": "auto", "comments_num": "78", "content": "I nemotorkáři znají legendární skútr strakonické \"čezety\", kterému pro jeho specifický tvar říkáme \"prase\". Skútr vznikl v padesátých letech a ve své době to byl doslova revoluční stroj, který si v ničem nezadal s italskými vespami, které mohl československý motorista obdivovat jen na prázdninách v Římě. \nČezeta na elektřinu\nZnačku Čezeta si v nedávné době zaregistrovala společnost Čezeta motors s.r.o. a přichází se zajímavým projektem, který má oživit někdejší slávu skútru. Zatím představila tři prototypy modelu 506. Jedná se zatím o zrekonstruované kusy z šedesátých let přestavěné na elektrický pohon.\nFirma zamýšlí vyrábět skútry sériově. Odhadovaná cena je 9000 eur, tedy něco okolo 250 000 korun.\nDo útrob motorky se dostal elektromotor. Baterie má kapacitu 5 kWh a zaručuje dojezd 75 - 80 km. V případě přidání systému rekuperace by se dojezd mohl dostat až na 100 km. Nabíjení probíhá standardním systémem, zásuvka je pod původním víčkem nádrže. Nabíjet můžete jak z klasické sítě, tak z dobíjecích stanic. Plné nabití skútru by mělo trvat zhruba 4 až 5 hodin. \nZajímavá je také možnost naprogramování průběhu výkonu motoru. Díky tomu můžete snadno po připojení notebooku zvolit rychlost, jakou váš skútr pojede, a tím ovlivnit i dojezd.\nBaterie je umístěna v tunelu kapotáže částečně na původním místě spalovacího motoru. Elektromotor je pak umístěn v náboji zadního kola. Jaké má skútr jízdní vlastnosti, zatím nevíme, ale vzhledem k tomu, že využívá původní podvozek prasete, bude svezení rozhodně zajímavé.\nUnikát\nPůvodní skútr má velmi atypickou konstrukci, kterou tvoří samonosná plechová karoserie s podvěšeným motorem o objemu 175 ccm. Ten dával výkon 8 koní. První generace prasete s označením 501 se potýkala s přehříváním agregátu, kolem kterého v kapotách neproudil dostatek vzduchu. To bylo později vyřešeno větrákem. \nDalší novinkou byl elektrický startér, který byl montován už do posledních 501. Druhá generace 502 pak dostala blinkry a lepší podvozek. Tím vývoj československého skútru skončil. Dnes jsou však tyto stroje oblíbeným sběratelským kouskem. Jízda na něm je pak neopakovatelným zážitkem. Malá kola, podvozek na silenblocích a vysoká hmotnost dělají jízdu opravdu nevšední, ale za pohledy kolemjdoucích to rozhodně stojí. Skútru se vyrobilo přes 115 000 kusů a dočkal se i zajímavých karosářských variant, například jako tříkolá rikša s nákladní korbou nebo se sajdkárem Druzeta.", "headline": "Prase se vrací. Slavný skútr ČZ pofrčí na elektřinu", "keywords": null, "publication_date": "2014-09-25 00:00:00"}