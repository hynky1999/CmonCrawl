{"author": "Jaroslav Halamka", "brief": "Když Američan Mark Oberholtzer prodával svůj pick-up, rozhodně nemohl tušit, že jde o zásadní životní rozhodnutí. Jeho vůz se totiž po několika měsících objevil na videu, ve kterém ho používají bojovníci Islámského státu jako bojové vozidlo. Na dveřích přitom zůstal reklamní nápis i s telefonem do firmy.", "category": "auto", "comments_num": "104", "content": "Majitel firmy Mark-1 Plumbing ve městě Texas City se v roce 2013 rozhodl, že prodá svůj pick-up místnímu dealerovi Fordu, aby si mohl koupit novější model. Když během vyřizování prodeje začal z auta sloupávat reklamní nápisy na dveřích, řekli mu zaměstnanci bazaru, aby toho nechal, protože by to mohlo poškodit lak auta. „Prý mají na odstranění nápisu něco lepšího,“ vzpomíná Oberholtzer, který tehdy zdůraznil, že nápisy musí z automobilu zmizet.\nJenže v prosinci roku 2014 umístil člen džihádistické skupiny Ansar al-Deen na twitter propagační fotografii s názvem „Používáme instalatérské auto v boji proti režimu v Aleppu.“ Džihádisté na ní střílí z protiletadlového kulometu, přimontovaného právě na  Oberholtzerově  bývalém pickupu. „Firemní loga a telefonní číslo bylo pořád nalepené na dveřích,“ popisuje.\nVideo s fotografiemi se okamžitě začalo objevovat v médiích a prudká odezva na sebe nenechala dlouho čekat. Na konci dne zaznamenal bývalý majitel na firemním a osobním telefonu přes tisíc telefonátů z celé Ameriky. V drtivé většině šlo o vyhrožování násilím, poškozením majetku a dokonce i smrtí.\nJeho sekretářku údajně tato reakce zaskočila natolik, že se ani neodvážila přijít druhý den do práce a sám instalatér se schovával dalších devět dní. Když volal do prodejny a ptal, co se s jeho pickupem stalo, ubezpečili ho, že vůz byl prodán do Dallasu.\nOberholtzerovi se však podařilo získat důkazy, že jeho ford byl v listopadu roku 2013 prodaný v aukci v Texasu a další měsíc pak na lodi přepraven do Turecka. Odtud se pak dostal do rukou bojovníků Islámského státu.\nVideo uvrhlo instalatérův poklidný život do chaosu. Kromě obrovského množství nabídek rozhovorů pro USA Today, CBS nebo NBC ho ale také navštívili agenti FBI, kteří mu řekli, že „tam venku je spousta šílených lidí“ a aby se postaral o svoji osobní ochranu. Proto si nešťastný muž koupil i střelnou zbraň.\nKlid nemá ani rok po incidentu. Výhrůžky se prý vždy objeví v momentě, kdy celonárodní média referují o hrůzných incidentech Islámského státu. I proto se v současné době domáhá odškodnění ve výši jednoho milionu dolarů.", "headline": "Prodal auto, které skončilo u džihádistů. Už rok se bojí o život", "keywords": ["Ford", "Turecko", "Pick-up", "Islámský stát", "Federální úřad pro vyšetřování (FBI)", "Poradna: Vyhrožování", "Terorismus", "NBC", "CBS", "USA Today", "bojové vozidlo", "smrt", "fotografie", "džihádisté", "bazar", "Texas", "Dallas", "Auto-moto", "Svět", "Terorismus", "teroristické útoky", "Aleppo"], "publication_date": "2015-12-19 00:00:00"}