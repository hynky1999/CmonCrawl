{"author": "František Dvořák", "brief": "Prodejci aut své aktivity po vládním uzavření provozoven opět přesunou kompletně na internet. Zákaz ale podle nich přinese další propad trhu, který již nyní počítá s meziročním poklesem o čtvrtinu. Automobilky proto chtějí s vládou jednat o udělení výjimky ze zákazu.", "category": "auto", "comments_num": "5", "content": "„Jsme připraveni respektovat všechna vládní opatření v zájmu zachování zdraví našich zaměstnanců i zákazníků. Přesto je nutné zdůraznit, že jarní zařazení showroomů do první vlny rozvolňování ukázalo, že právě prodejny nových vozidel nemají vliv na šíření koronaviru vzhledem k povaze tohoto podnikání a nízké koncentraci lidí v provozovnách. Proto o této záležitosti s vládou jednáme,“ uvedl vedoucí českého zastoupení Škody Jiří Maláček.\nOd čtvrtka se uzavřou všechny tuzemské showroomy autorizovaných partnerů Škody, a to včetně prodejních míst ojetin Škoda Plus. Servisní služby poběží i nadále. Zákazníci budou moci také využít platformu Škoda Online, kde je možné z domova bez nutnosti navštívit fyzicky prodejce objednat vůz na operativní leasing.\n„Opětovné uzavření prodejen nových vozů bude mít negativní vliv na zotavující se poptávku po nových automobilech a prohloubí letošní propad trhu nad dosud odhadovaných 25 procent. My jsme připraveni zákazníky obsloužit alespoň v rámci našeho online showroomu na internetu. Již objednané vozy bude možné dle pravidel v provozovnách převzít. Servisní služby budeme nabízet bez omezení za dodržení přísných hygienických opatření,“ uvedl generální ředitel Toyota a Lexus ČR Martin Peleška.\nJeden z největších tuzemských prodejců nových i ojetých aut Auto Palace podle generálního ředitele Radka Donnera bude ve všech svých osmi provozovnách nadále poskytovat veškeré služby v servisu vozů a prodeji náhradních dílů bez omezení. „Naše aktivity v oblasti prodeje nových a ojetých vozů se přesouvají prostřednictvím našich webových stránek výhradně do online prostředí, přičemž naše obchodní týmy zůstávají zákazníkům stále k dispozici na obvyklých kontaktech,“ řekl.\nNejvětší tuzemská síť autobazarů AAA Auto převedla veškeré své kapacity na zajištění prodeje vozů do onlinu a přes call centrum. Na call centru se zákazník domluví na místě a čase předání automobilu – doma nebo tam, kde se mu to nejvíce hodí. Automobily budou následně zákazníkům bezplatně doručeny až do jejich bydliště nebo mimo pobočku. Vydesinfikovaný vůz na místo přistaví prodejce s ochrannými prostředky. \n„Call centrum, které vyřizuje poptávky po vozech, jež si lidé vyhledají na internetu, má momentálně posílenou kapacitu, která činí přes 200 operátorů. Na zajištění doručování vozů firma přesunula veškeré kapacity prodejců. Jen v Praze jde o zhruba 100 pracovníků, ve zbytku republiky o zhruba pět stovek dalších,“ uvedla Karolína Topolová, generální ředitelka a předsedkyně představenstva AURES Holdings, provozovatele mezinárodní sítě AAA AUTO.\n„Budeme věřit, že stejně jako při minulé vlně koronaviru budou opatření uvolňována v podobném pořadí a prodejny automobilů budou otevřeny tak rychle, jak to bude možné. Povaha našeho podnikání vylučuje větší shlukování lidí, větší část prodejního procesu probíhá venku, v showroomech jsou vysoké stropy a dostatek prostoru, aby zákazníci nemuseli být v blízkosti jiných lidí. Proto se domníváme, že jde o prodej, který je z hlediska srovnání s ostatním maloobchodem jen velmi málo rizikový,“ podotkla Topolová.\n„S online prodejem máme zkušenosti již z prvního lockdownu, kdy se nám dařilo takto prodávat až 350 aut týdně,“ uvedla.\nSlužbu dovážky vyhlédnuté ojetiny k zákazníkovi domů s aktuální koronavirovou uzávěrou oživil také prodejce ojetin Auto ESA. \n„Za posledních 20 dní jsme zaregistrovali téměř 500 poptávaných vozů a předpokládáme, že zájem s ohledem na aktuální situaci bude strmě růst i nadále,“ komentuje pro iDNES.cz Jakub Šulta, šéf českého startupu Carvago, který provozuje internetové tržiště s ojetými vozy z celé Evropy. Součástí služby je doručení auta ke klientovi domů.\n„V rámci prodeje poskytujeme komplexní servis včetně doručení vozu před dveře zákazníka do 14 dnů. Zákazník se nemusí o nic starat a vše může vyřešit z domova zcela bezkontaktně včetně převodu, STK, fyzické kontroly kvality a technického stavu, financování i vozů ze zahraničí, pojištění a dalších služeb.“ \n„Na zvýšený zájem o nákup vozidel online jsme plně připraveni, ve srovnání s loňským rokem ovšem chybí na trhu více než 20 % vozů,“ dodává Šulta s tím, že roste zájem o dražší, zejména o zánovní vozy. Šulta si také všímá klesajícího zájmu Čechů o vozy a jejich slabší kupní síly kvůli koronakrizi.", "headline": "Prodej aut se vrací na internet, autosalony si zkusí vyjednat výjimku", "keywords": ["Toyota", "Lexus", "Koronavirus", "AAA Auto", "Auto ESA", "ojetina", "autosalon", "Radek Donner", "Koronavirus v Česku"], "publication_date": "2020-10-21 17:19:00"}