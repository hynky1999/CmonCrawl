{"author": "František Dvořák", "brief": "Mít auto je drahý špás. V rodinné ekonomice je provoz a údržba auta po bydlení druhou nejdražší položkou rozpočtu. Firmy proto často volí u svých služebních flotil dlouhodobý pronájem. Takzvaný operativní leasing začínají nabízet firmy i soukromníkům. S limitovanou akcí na nový rodinný model přišel nově Volkswagen.", "category": "auto", "comments_num": "70", "content": "Operativní leasing je časově omezený pronájem automobilu, kdy zákazník automobil nevlastní a měsíční splátka zahrnuje nabídku kompletních služeb k zajištění mobility. Zákazník navíc platí už jen za palivo.\nDlouhodobý pronájem se ale nehodí pro každého. Je dobrý pro toho, kdo je zvyklý auta pravidelně obměňovat. Je ovšem určený vesměs jen pro firemní klientelu. Značky ho často omezují na prodej firmám. S velkou kampaní na operativní leasing pro soukromé osoby letos před létem odstartovala Škoda. \nVolkswagen, který patří do stejného koncernu jako mladoboleslavská značka, podle informací iDNES.cz zpočátku o podobné nabídce na českém trhu neuvažoval: \"Pro importéra je to velmi finančně náročné,\" vysvětlil zdroj iDNES.cz. Takový obchodní model totiž vyžaduje velké počáteční investice a následně propracovaný systém prodeje ojetin. Vozy totiž v takovém případě nekupuje zákazník, ale zastoupení automobilky. Zákazníkům pak auta pronajímá za pevně danou měsíční splátku.\nOd červnového startu programu Škody dosud využilo nabídku 700 lidí. Do konce roku očekává značka více než tisíc nových klientských smluv. Nabídku modelů chystá dál rozšiřovat. \"Za skutečně významný a důležitý považuji fakt, že se jedná o úplně nové zákazníky, kteří dosud u naší značky nebyli,\" dodává Luboš Vlček, šéf českého zastoupení Škody.\nVolkswagen tedy nabízí operativní leasing soukromníkům prozatím v limitované akci. Vztahuje se na nový model VW Golf Sportsvan 1.2 TSI 63 kW (85k) jen ve výbavovém stupni Comfortline. Při délce operativního leasingu 24 měsíců a maximálně 20 000 ujetých kilometrech ročně bude zákazník platit měsíčně 7 777 Kč včetně DPH. \n\"Začínáme s operativním leasingem pro naši nedávnou novinku a na základě odezvy ze strany zákazníků uvidíme, zda je pro tento typ pořízení a provozování vozu dostatečný potenciál na trhu,\" říká Martin Březina z českého zastoupení značky. České zastoupení Volkswagenu si chce tedy touto akcí otestovat reakce veřejnosti. \"Při dostatečně velké poptávce budeme nabídku postupně rozšiřovat,“ dodává Březina.\nSplátka zahrnuje povinné ručení, havarijní pojištění, připojištění oken, servis, a sadu zimních kol včetně přezutí vozu.\n\"Testovací\" akce platí do konce roku. Podle informací iDNES.cz má zastoupení značky připraveno na tuto akci stovky sportsvanů.\nS operativním leasingem pro soukromníky podle informací iDNES.cz už nekolik let koketují velké leasingové společnosti na českém trhu. UniCredit už nabídku rozšířil i pro soukromníky a spolupracuje s vybranými automobilkami\nOperativní leasing nabízí na vybrané modely i BMW a také Mini. Délka financování je od 24 do 48 měsíců a projezd 15 000, 25 000 nebo 35 000 km ročně. U Citröenu nabízí možnost dlouhodobého pronájmu na model C-Elysée (1,2 VTi 72). Při smlouvě na 48 měsíců nebo 100 000 km se platí 5551 Kč měsíčně.  \nNově nabízí pronájem i Opel\nNově nabízí dlouhodobý pronájem aut soukromníkům také Opel.\"Tato forma pronájmu automobilů byla dosud vyhrazena firmám, v poslední době o ní projevují zájem i soukromníci,“ vysvětluje důvody zavedení nového programu Pavel Šilha, generální ředitel českého a slovenského zastoupení automobilky. Německá značka přiznává, že se inspirovala akcí Škody. Cena měsíčního pronájmu dieselového kombíku Opel Astra ST (1,6 l, 81 kW) je 7732 korun, pětiveřová corsa (1,2, 63 kW) vyjde na 6038 Kč měsíčně.\n\nOperativní leasing Opelu je na 36 měsíců s ročním nájezdem 20 000 km. Pronájem lze sjednat na jakékoliv motorizace či stupně výbavy Opelu. Je možné též připravit pro zákazníka flexibilní nabídku na míru, například pokud se týká délky pronájmu, ročního nájezdu kilometrů,\" dodává mluvčí českého Opelu Martin Hejral.", "headline": "Pronájem auta nabízejí další značky, VW Sportsvan za necelých osm tisíc", "keywords": ["Opel", "BMW", "Kia", "Škoda Auto", "Volkswagen", "Mini", "UniCredit Bank", "Bydlení", "Splátka", "Podnikání", "Martin Březina", "Volkswagen (automobilka)", "BMW (automobilka)", "Luboš Vlček", "Volkswagen Golf", "rozpočet", "Podnájem"], "publication_date": "2014-09-09 00:00:00"}