{"author": "Michal Šafránek", "brief": "Tradiční britská automobilka přijíždí asi s nejsmysluplnějším modelem své dosavadní historie. Jaguar XE je totiž téměř dokonalým souborem zdánlivě protichůdných charakterů. A také pravděpodobně i prvním modelem značky, který si koupíte i v případě, že se nerozhodujete jenom srdcem, ale i rozumem.", "category": "auto", "comments_num": "17", "content": "Píše se rok 2001 a Jaguar vstupuje na trh s malým modelem X-Type. Jenže velká očekávání se nenaplní, technika z Fordu Mondeo a design jako z poloviny šedesátých let nezabraly. Teď, o 14 let později, to zkouší automobilka znovu. A mnohem lépe, konkurence musí zbystřit.\nAž na druhý pohled\nNa výstavním mole pařížského autosalonu budil Jaguar XE lehké rozpaky. S odstupem času už vzhled tak kriticky nehodnotíme. Jelikož se v daném segmentu příliš okázalosti nenosí, žádnou revoluci po stránce designu nepředvádí ani konkurence.\nJaguar XE není modelem, který vám okamžitě padne do oka, na jeho karoserii je ale stále co objevovat. Na nějaké vlnobití křivek nebo výrazné detaily rovnou zapomeňte, tady se sází především na vyvážené proporce. Z boku vynikne nejen krásná silueta s krátkým předním převisem a dlouhou kapotou, ale i velmi oblý a plynule se svažující střešní oblouk. Takhle elegantní a dynamické tvary nenabízí žádný z konkurentů.\nBez zbytečných blyštivých ozdob se obešla také příď. Prim tu hrají světlomety se zajímavou grafikou, decentně orámovaná maska a velké sací otvory. Designéři se navíc skvěle vypořádali i s moderními požadavky na bezpečnost chodců. Vysoká příď s citlivě zakomponovanou maskou chladiče totiž působí velmi uhlazeně a nikoliv humpolácky, jak dnes bývá bohužel obvyklé. Stylově jednodušší je malý sedan také na zádi, celkově ale působí velmi vyváženě a dynamicky. Čisté a nadčasové linie mu navíc zajišťují výtečnou hodnotu aerodynamického odporu (cx) 0,26.\nJaguar XE je podle výrobce také modelem s nejširšími možnostmi individualizace. Kromě čtyř výbavových verzí, které jsou dostupné se všemi běžnými motorizacemi, a provedení S, jenž se dodává jen s vrcholným šestiválcem, lze vybírat z velkého množství hliníkových kol v rozměrech 17 až 20 palců, osmi odstínů laku a dalších 160 doplňků. Vzhled tak lze dále doplnit třeba o atraktivní karbonové, leskle černé nebo chromované prvky. Celkem mají zákazníci údajně k dispozici více než 90 vzhledově odlišných variant.\nUvnitř zaujme okamžitě\nDesign interiéru bude na rozdíl od karoserie polarizovat názory podstatně méně. Hlavně v kontrastních barevných kombinacích, kterých Jaguar nabízí celou plejádu, totiž vypadá skvěle. Vnitřní prostor ale nezaujme pouze vzhledem, za pozornost stojí i příkladné řemeslné zpracování, špičková kvalita použitých materiálů a propracovaná ergonomie ovládacích prvků. Dokonce i palubní infotainment, na jehož úroveň jsme ještě v nedávné minulosti žehrali, si výrazně polepšil. Nejenže je graficky povedenější, ale i výrazně rychlejší a přehlednější.\nSportovně zaměřené řidiče potěší i příjemně obestavěný prostor a výtečná pozice za volantem. Anatomické sedačky s výrazným bočním vedením totiž v nejnižší pozici sedí jen pár centimetrů nad podlahou. K pocitu sounáležitosti s vozem přispívá i mohutný středový tunel, který striktně odděluje pracoviště řidiče od spolujezdce.\nObklopení interiérem a jistá sportovní stísněnost, kterou podtrhuje i tmavé čalounění stropu, se asi nebude zamlouvat klaustrofobikům. Nadšeni nebudou ani zákazníci prahnoucí po vzdušném a prostorném interiéru, ten totiž v nejnovějším jaguaru nenajdete. S jistou rezervou je potřeba brát i pětimístné obsazení. Prostor pro nohy třetího pasažéra na zadním sedadle totiž značně omezuje široký tunel pro kardan. Dvojice pasažérů s výškou tak do 190 centimetrů se ale komfortně usadí i ve druhé řadě.\nNa praktickou notu nehraje ani zavazadlový prostor, který nabízí kapacitu 455 litrů pouze z předpokladu, že se obejdete bez rezervního kola.\nKrok se špičkou drží Jaguar XE i z hlediska moderních technologií. Zajímavostí je třeba systém InControl Remote, který umožňuje komunikaci prostřednictvím smartphonu. Na tom lze nejen kontrolovat data z palubního počítače a trasy, kterými vůz jezdil, ale ovládat i některé funkce. Na dálku jde třeba nastartovat motor, zapnout topení či klimatizaci, ovládat zabezpečení a další prvky výbavy. Zapomenout nemůžeme ani na audiosoustavu Meridian, která zajišťuje špičkovou reprodukci všemožných hudebních žánrů. \nNízké emise i vysoký potenciál\nNabídka pohonných jednotek aktuálně zahrnuje pětici moderních přeplňovaných motorů, v podstatě se ale jedná o tři agregáty v různých výkonových variantách. Vrcholem nabídky je prozatím vidlicový šestiválec s výkonem 340 koní (automobilka ale údajně chystá verzi s kompresorovým pětilitrem V8), známý z modelu F-Type. Zbytek pokrývají řadové čtyřválce s půllitrovým objemem jednotlivých válců. Vznětové verze spoléhají na nové jednotky z řady Ingenium, zážehové zatím využívají dvoulitry od Fordu.\nZákladní vznětová motorizace, zaměřená hlavně na ekonomický provoz, nabízí 163 koní a 380 Nm, silnější diesel má výkon 180 koní a točivý moment 430 Nm. Benzinové agregáty disponují výkonem 200/240 koní a točivým momentem 280 nebo 340 Nm. Vznětové pohonné jednotky jsou standardně spojeny s manuální šestistupňovou převodovkou, u benzinových motorizací putuje točivý moment na zadní kola výhradně skrze samočinnou převodovku ZF s osmi stupni. Do roka by měla na trh přijít i verze s pohonem všech kol.\nPříjemné potěšení\nNa moderní vznětový dvoulitr z řady Ingenium, který v jaguárech i landroverech nahrazuje stárnoucí jednotku z produkce Fordu, jsme byli hodně zvědaví. Hned první kontakt se silnějším stoosmdesátikoňovým provedením s manuální převodovkou byl příjemným překvapením. Agregát je totiž výtečně odhlučněný, má kultivovaný chod s minimem vibrací, nabízí dostatek síly a nechá si líbit i vyšší otáčky. To, že spaluje naftu, dává najevo hlavně zvenčí a při volnoběžných otáčkách. Při jízdě už dokáže svou náklonnost k naftě velmi dobře tajit.\nAčkoliv svou nejlepší práci odvádí v rozmezí od 1 750 do 4 000 otáček, nijak výrazně neuvadá ani za touto hranicí. Jistým „sportovním“ projevem budou příznivci vznětových motorů určitě potěšeni, ještě více pak rozumnou spotřebou. Při svižnější jízdě po okreskách ukazoval palubní počítač průměrnou spotřebu něco málo přes sedm litrů, při klidné jízdě určitě nebude problém přiblížit se k pěti litrům nafty na 100 km. Ostudu neudělá ani příjemně odstupňovaná manuální šestistupňová převodovka, přestože z hlediska kvality řazení má jisté rezervy. Samočinný osmikvalt, který je subjektivně rychlejší i úspornější, se k naturelu motoru hodí lépe. \nŽádné velké nadšení\nSilnější benzinový agregát 25t (2,0 EcoBoost) s výkonem 240 koní má velmi solidní papírový potenciál v praxi, ale pod kapotou modelu XE nic výjimečného nepředvádí. Dynamickými parametry určitě osloví, jenže sprint na stovku za 6,8 s a maximální rychlost elektronicky omezená na 250 km/h nejsou všechno. Od přeplňovaného motoru v Jaguaru jsme logicky očekávali emotivní zvuk, trochu té nespoutanosti a výraznější špičku. Bohužel nic z toho tenhle dvoulitr nenabízí.\nRadost z něj budou mít asi jen klidnější povahy, kterým zároveň nevoní dieselové motory. Agregát totiž vyniká velmi sterilním, nevýrazným projevem, je perfektně odhlučněný, má velmi kultivovaný, takřka šestiválcový chod, a dostatek síly. Ta sice nepolevuje ani ve vysokých otáčkách, ale ani nijak negraduje. S nabídkou dynamiky příliš nekoresponduje ani spotřeba pohonných hmot. Při ostřejší jízdě totiž z palubního počítače svítila hodnota 14,1 litrů a to je opravdu hodně.\nMaximální okouzlení\nVýkon 340 koní, točivý moment 450 Nm a zrychlení z nuly na 100 km/h za 5,1 sekundy. To je jen pár výmluvných dat o modelu XE S, pod jehož kapotou pracuje nejlepší motor nabídky: třílitrový vidlicový šestiválec přeplňovaný Rootsovým kompresorem se dvěma rotory. „Malý“ Supercharged konstrukčně odvozený z osmiválce jsme už chválili pod kapotou F-Typu skvěle šlape i v XE.\nNa rozdíl od potentního, ale poměrně nevýrazného dvoulitru, má totiž „véšestka“ vše, co by měl motor pod kapotou Jaguaru mít. Vyjma výkonu tedy i krásný a neobtěžující zvuk, bryskní reakce na pokyny plynového pedálu, jistou výbušnost a hlavně výraznou špičku.\nAle má také druhou tvář. Stejně jako čtyřválce i šestiválec je v motorovém prostoru výtečně odhlučněn. Zhruba do čtyř tisíc otáček je nevýrazný co do výkonu i zvuku a do prostoru pro posádku tak proniká jen tiché ševelení. To se perfektně hodí pro klidnou a uvolněnou jízdu bez větších dynamických nároků a také při jízdě po dálnici. Při 130 km/h totiž motor jen přede při 2 300 otáčkách a dle dat z palubního počítače si v tu chvíli nárokuje zhruba 8 až 9 litrů benzinu. \nTeprve po překročení čtyř tisíc otáček ukazuje šestiválec své vrozené schopnosti. S příjemně tlumeným zvukem letí po otáčkoměru ručička snad stejně hbitě jako po rychloměru. S rostoucími otáčkami graduje zvuk i výkonová křivka, v šesti a půl tisících stačí přeřadit a celé impozantní představení je tu nanovo. S motorem vzorně spolupracuje i samočinná převodovka, která ve sportovním manuálním režimu automaticky nepřeřadí ani ve chvíli, kdy přijdou otáčky motoru do kontaktu s omezovačem. V kontextu s využitím není nijak dramatická ani jeho spotřeba, která se i při hodně dynamickém stylu jízdy nevyšplhala víc než přes 15 litrů na 100/km.\nTo nejlepší na závěr\nPotenciál šestiválce by přišel vniveč, nebýt špičkově naladěného podvozku. Jaguar neponechal nic náhodě a při konstrukci sáhnul po těch nejdražších a nejlepších technologiích. Vpředu je proto dvojité lichoběžníkové zavěšení a vzadu víceprvková náprava typu Intergral Link s několikabodovým uchycením ke skeletu, který je z velké části vyroben z hliníku. Nutno dodat, že celkový podíl hliníku na voze je přes 75 %, ocelový je pouze závěsný rám a podlaha zavazadlového prostoru.\nKonstruktérům se navíc podařilo najít skvělý kompromis v odladění tlumičů a pružin. V modelu XE totiž není cestovní komfort vykoupený nakláněním karoserie, nestabilitou ve vysokých rychlostech ani neochotou k zatáčení. Právě naopak, nejdostupnější model Jaguaru miluje zatáčky a nechá si líbit i hodně nevybíravé zacházení. Ostatně jako přilepený působil i na závodním okruhu Navarra.\nŠpičkové jízdní vlastnosti těží také z mimořádně tuhého a lehkého skeletu a z optimálního rozložení hmotnosti 50:50. XE je i při vysokých rychlostech výborně čitelné, nabízí předvídatelné chování a až neuvěřitelné množství přilnavosti. Vše navíc zvládá s noblesou a klidem. Při jízdě po horším povrchu totiž nepronikají do karoserie žádné tvrdé rázy ani případě, že jsou na voze obuta příplatková devatenáctiplacová kola.\nNa řízení, které je poprvé vybaveno elektrickým posilovačem, jsme si museli trochu zvykat, z počátku nám totiž přišlo přehnaně aktivní a trochu umělé. Díky rychlým, přesným a citlivým reakcím se dá skvěle řídit jen konečky prstů. Nebýt adaptivního podvozku, tak by se k rukám řidiče jistě dostalo trochu více zpětné vazby a řízení by si zasloužilo absolutorium.\nResumé\nModelem XE udělal Jaguar tlustou čárou za svou nedávnou minulostí a pár vrásek na čele konkurenci. Kromě mimořádných jízdních vlastností, které v daném segmentu budou jen těžko hledat přemožitele, nabízí tenhle manažerský sedan i skvělé propojení řidiče s vozem.", "headline": "První jízda: frajerský Jaguar XE je óda na šestiválec", "keywords": ["Ford", "Jaguar", "Ford Mondeo", "Meridian", "Auto-moto"], "publication_date": "2015-06-22 00:00:00"}