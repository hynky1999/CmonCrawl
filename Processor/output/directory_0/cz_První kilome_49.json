{"author": "František Dvořák", "brief": "„Důležitý pilíř značky,“ říká o novince Carlos Efron z Mazdy. „Mazda CX-3 je to správné auto do správného segmentu,“ tím myslí to, že SUV a jejich odvozeniny na vysokém podvozku zažívají v Evropě boom. Předloni se jich v Evropě prodalo 400 tisíc, loni o 225 tisíc víc a v roce 2017 to bude přes 800 tisíc aut.", "category": "auto", "comments_num": "32", "content": "Kromě módní zvýšené karoserie s chlapáckým vzhledem přiváží CX-3 ještě jednu důležitou novinku Mazdy, nový turbodiesel 1,5 litru, který Mazda vyvinula pro evropské naftomily. Kromě CX-3 se dostane pod kapotu malé dvojky a odhaduje se, že ho dostane i větší Mazda 3. Do velké reprezentativní šestky ho Mazda montovat nechce, protože trvá na „velkoobjemové“ motorové strategii, možná ji ale časem okolnosti donutí. Vzhledem k tomu, že jde o relativně lehké auto, maloobjemový diesel by v ní ostudu neudělal.\nMazda teď zažívá v Evropě skvělé časy, z roku 2013 na rok 2014 ji vzrostly prodeje o šestnáct procent. To je na značku, která bojuje o zákazníky sama bez pomoci silného koncernu v zádech, obdivuhodný výsledek. \nTechnika v hlavní roli\nMazda trvá na tom, že kromě parádního vzhledu je důležitá také technika, tedy jak auto jezdí a funguje. Takže svou nabídku staví na klasických modelech, crossovery a SUVčka, která vždycky budou jezdit hůř než klasické hatchbacky, kombíky a sedany, zařazuje do nabídky hlavně z donucení konkurenčním prostředím a potenciálem nově vzniklých kategorií. Aktuální novinka je prostě sázka na jistotu. Tohle auto se bude prodávat dobře. Ročně chtějí v Hirošimě vyrábět na 150 tisíc CX-3 a z nich 38 tisíc udat v Evropě. A stylová novinka do nové SUV-mánie pasuje skvěle. Je líbivá, dobře naceněná a hlavně, nabídne techniku, kterou konkurenti často postrádají.\nMechanika sice vychází z neuvěřitelných 80 procent (všechno, co není vidět) z malé Mazdy 2 nové generace, která pravě vstupuje na trh. Na pohled to ale nepoznáte, oproti ní je taky o pětadvacet centimetrů delší. Nemá to být ale jakási SUV verze dvojky, model má vyšší ambice. V kategorii opanované Renaultem Captur, Opelem Mokka, Peugeotem 2008 a u nás hlavně Škodou Yeti je výjimečná hlavně technikou. Žádné downsizované motory vzepjaté k velkým výkonům. Když chcete benziňák - a že v českém zastoupení čekají, že ho bude mít aspoň polovina prodaných CX-3 - dostanete vždy plnotučný dvoulitr bez turba (dvě výkonové verze mají 120 a 150 koní). Mazda razí cestu lepší efektivity spalování z velkého objemu než přeplňování, turbo je také dražší. Diesel má jeden a půl litru a chová se hodně sympaticky, zabírá hladce a sil má dost i na svižnější jízdu, tedy pokud zůstanete u manuální převodovky. \nNový vznětový motor má asi nejmenší kompresní poměr z malých dieselů (14,8:1), dostal vodou chlazené turbodmychadlo s variabilní geometrií (je jen jedno oproti biturbové 2,2) a s NOxy bojuje nízko a vysokotlakou recirkulací výfukových plynů (EGR).\nMilé staromilství Mazdy se projevuje v celém přístupu ke konstrukci, CX-3 je tak z oceli. Hliník je podle šéfa projektu vozu Michia Tomiyamy drahý, náročný na opravy. Třeba části podvozku, nebo brzdy jsou převzaté z Mazdy 3. Řešení pohonu všech kol pochází z Mazdy CX-5.\nŽádaný je v této kategorii automat. V podání Mazdy je to převodovka vlastní konstrukce (planetová převodovka spojená s hydrodynamickým měničem). Řadí svižně, hladce, spojitě a ochotně podřazuje, pro lenivou jízdu a ty kdo nechtějí řadit je to skvělá volba. S šestistupňovým manuálem je ale turbodiesel o dost tišší (hlavně ve vyšších otáčkách) a ráznější. Při prvních jízdách s ručně montovanými prototypy, které Mazda uspořádala exkluzivně pro vybraná evropská média, jsme se s čerstvým motorem dostali pod šest litrů spotřeby. To je na takto rostlé auto velmi dobrý výsledek.\nVývojáři to přikládají aerodynamice. Šlechtili ji v zájmu snížení odporů, to se povedlo. Horší je to s odhlučněním, na dálnici slyšíte obtékající vzduch a taky odvalující se kola, s tím jsou ale asijské značky na štíru obecně.\nJezdí hezky\nZa volantem nemáte pocit éterické lehkosti vlastní novým mazdám. Nahradil ho neméně příjemný pocit pevné „usazenosti“ na silnici. Cítíte, že má auto těžiště hodně nízko, vysoká kabina se naklání míň než čekáte a mazda se překlápí na zakroucené okresce z oblouku do oblouku s neopakovatelnou nonšalancí. Tomu sekunduje skvělé řízení. Jako celek působí jako větší, festovní auto.\nPodvozek je hezky odtlumený, i na obrovitých osmnáctipalcových kolech se popere s propadlým kanálem a hrboly se ctí. Nerovnost cítíte, nedoprovodí ji ale rána nebo odskok. I tak platí, že se vyplatí být skromnější a zůstat u menších ráfků a vyšších pneumatik. O chování auta na limitu rozhoduje hlavně zadní náprava, i přesto, že obě verze (předokolka i čtyřkolka) mají zadní vlečenou konstrukci, je její ladění špičkové. Záď neuskakuje, auto vykružuje zatáčky s jistotou.\nNa přístrojovce budou někteří těžko odtrhávat oči od lichého výdechu klimatizace nad středovým panelem. To asymetrické řešení, které má i Mazda 2 (však z ní pochází celá přístrojovka), podporuje dojem kokpitu, který obklopuje řidiče. Zbytek posádky si na ten pohled zvyká možná o něco hůř. \nJako celek je postavený interiér CX-3 na výbornou. Není úplně obří, jako třeba u konkurenta Fiatu 500X, který právě vstoupil na český trh, ale normálně rostlou čtyřčlennou dospělou posádku uspokojí. V podélném směru je na poměry kategorie místa tak akorát. Stojí za pozornost, jak vědecky Japonci přistupují k ergonomii a rozvržení interiéru a pracoviště řidiče, modelují nastupování i polohu nohou na pedálech. \nNa rozdíl od zbytku světa, který staví auta kolem standardizovaného figuranta s výškou 175 centimetrů, používají vlastního modelového řidiče, který je o tři centimetry menší. Evropské populaci ale CX-3 padne jak ulitá, dobře se nastupuje, místo nepřebývá ani neschází.\nJen nakládání věcí do kufru nebude tak lehké. Kvůli zvýšení tuhosti skeletu oproti výchozí menší dvojce přidali zesílení do oblasti vstupu do kufru - ten není úplně největší a hlavně je kvůli zvýšené stavbě podvozku hodně vysoko. Pro odkládání diplomatky s notebookem nebo nákupu je to paráda, vzpírat tam kočárek bude pro subtilní ženu méně příjemné.\nBoubelaté tvary vyrýsovávají vypracované svaly sportovkyně. Z auta je i přesto velmi slušný výhled, líbí se velká zrcátka. Spodní hrana okna se výrazně zvedá, takže dítě usazené vzadu neuvidí ven. Někoho může tlačit rozšířená spodní část přístrojovky navazující na středový tunel do kolene, dražší verze mají plast opolstrovaný.\nVýbava je na výši, CX-3 má adaptivní tempomat (bohužel, radar nelze vypnout, takže jezdit jen s tempomatem, bez toho, aby udržoval odstup, nelze), průhledový (head-up) displeje, hlídač před vyjetím z jízdního pruhu nebo systém sledující mrtvý úhel. Zajímavou bezpečnostní funkcí je vypínání dotykového ovládání multimediálního centra, stejně je lepší a bezpečnější používat tlačítka a kolečkový ovladač vedle ruční brzdy.\nPro zajímavost: designéři použili přes sto vzorků, než vybrali tu správnou červenou na detaily do interiéru vyšších výbav.\nZákladní provedení se 120koňovým benziňákem stojí 379 900 Kč, nejdražší verze s dieselem, automatem a nacpaná výbavou je za sedm set tisíc. Nejlevnější dieselová varianta stojí 479 900 Kč. Prodeje odstartují začátkem léta.", "headline": "První kilometry s Mazdou CX-3: aspirant na nejlépe jezdící SUV", "keywords": ["Opel", "Mazda", "Peugeot", "Škoda Yeti", "čtyřkolka", "Hirošima", "diesel", "EGR (recirkulace spalin)", "Sport Utility Vehicle (SUV)", "Renault Captur", "Fiat 500X", "Auto-moto"], "publication_date": "2015-03-20 15:44:00"}