{"author": "František Dvořák", "brief": "Oproti stávající fabii, která je úzká a vysoká, je ta nová, která se představí za pár týdnů, nízká a široká, popisuje informátor, který viděl novou škodovku v plné parádě na vlastní oči.", "category": "auto", "comments_num": "185", "content": "\"V porovnání s předchůdcem je nová fabia o devět centimetrů širší a o tři centimetry nižší,\" dodává k první oficiální skice nové generace modelu Škoda Auto. Od dobře informovaných lidí ze zákulisí značky jsme toho ovšem zjistili mnohem víc.\nNejvětším překvapením bude vzhled. Nová Fabia působí solidně a i přes v podstatě nezměněné rozměry (lehce se změnily proporce) působí dojmem mnohem většího a dospělejšího auta. Roli rodinného vozu, kterou v našich končinách často musí uhrát, tedy podle všeho splní dobře. Někomu prý spíš připomíná fabii první generace než \"dvojku\".\nI když se už mnohé ví z fotografií maskovaných prototypů, které jezdí kolem Mladé Boleslavi, naživo je prý nová fabia oblejší. Designový styl diktovaný Jozefem Kabaněm drží, ale je méně \"hranatá\" než třeba větší model Rapid. Světla působí na karoserii v porovnání s aktuálními škodovkami o něco větším dojmem a hlavně zadní lampy jsou libůstkou. Informátor ze Škodovky je popisuje tak, že mají zajímavé černé orámování a jsou plasticky tvarované.\nFabia se ve světové premiéře představí na autosalonu v Paříži začátkem října, ale výroba naběhne o něco dřív. Nová generace, už třetí v pořadí, se letos představí po patnácti letech. První měla premiéru v roce 1999, od té doby se jich vyrobily tři miliony.\nTa nová má působit stále stejně solidním dojmem, ale zároveň s ní chce Škoda oslovit i mladší klientelu. Podle statistik automobilky je dnes průměrný věk kupců fabie 54 let, a to chce změnit.\nStejně jako u předchozí generace budou k mání dvě pětidveřová provedení: hatchback a kombík.  I rozměry zůstanou v kategorii malých aut. Na délku se dokonce o nepatrných osm milimetrů zkrátí. O pět milimetrů se protáhl rozvor.\nNová fabia dostane větší kola. Základní jsou čtrnáctky, největší sedmnáctky s šířkou 215 milimetrů.\nSkelet využívá ve větší míře za tepla tvářené vysokopevnostní oceli. Kabina má být prostornější (hlavně do šířky, to byla největší slabina předchůdkyně) a kufr u hatchbacku narostl na 330 litrů (o 10 procent více než u stávající generace), maximem bude 1 150 litrů.\nKonstruktéři při vývoji čerpali moduly z technické platformy MQB, kterou využívají nové modely koncernu VW, včetně octavie. Z MQB má fabia motory, převodovky, multimediální systémy, elektromechanický posilovač řízení (na sloupku řízení) a elektrovýzbroj.\nFabia dostane novou sestavu motorů, kterou letos představil občerstvený Volkswagen Polo. Základ nabídky budou tvořit benzinové atmosferické tříválce o objemu jeden litr ve výkonových variantách 44 a 55 kilowattů (kombík bude startovat se silnější verzí), výkonnější benziňák má čtyři válce, přímé vstřikování, turbo a objem 1,2 litru (provedení se 66 a 81 kilowatty). Turbodiesel bude mít objem 1,4 litru a výkonové verze 55, 66 a 77 kW. S malým odstupem dorazí úsporná verze greenline.\nManuální  převodovky budou pětistupňové, pouze nejsilnější benziňák dostane šestistupňovou. Automat (sedmistupňové dvouspojkové DSG) bude k mání pro 1,4 TDI 66 kW a 1,2 TSI 81 kW.\nVšechny motory mají hliníkový blok, jsou vybaveny start&stop systémem vypínajícím motor při stání a systémem rekuperace brzdné energie. Jako u všech motorů z platformy MQB jsou i v nové fabii agregáty pod přední kapotou skloněné vzad.\nTřetí generace fabie také zhubla, oproti stejně vybavené předchůdkyni je to padesát kilogramů. Základní provedení se tak vejde pod tunu, váží přesně 980 kilogramů. Díky snížení hmotnosti, jízdních odporů a vylepšení aerodynamiky srazili vývojáři spotřebu. Ta tabulková prý má být v průměru o litr na sto kilometrů nižší než u předchůdkyně.\nZákladní provedení fabie dostane klasické rádio, ale k mání budou i multimediální systémy s dotykovými obrazovkami. Ten nejobyčejnější má 6,5palcový displej, slot na SD kartu a USB vstup. Toto provedení vyvíjeli v Mladé Boleslavi. Vyšší verze systémů nabídnou navigaci, bluetooth připojení telefonu s hlasovým ovládáním, podporu protokolu mirror-link zobrazující na obrazovce displej telefonu (nezávisle na operačním systému) a další funkce.\nPodle dobře informovaného zdroje se také chystá speciální výbava v podobě sběrnice jízdních dat, která je bude přes wi-fi posílat do mobilního telefonu řidiče. Ten si tak bude moci vést jakýsi jízdní deník, sledovat spotřebu a další údaje o vozidle a jízdách.\nNová fabia dostane bezpečnostní výbavu, kterou známe z vyšších kategorií: pomocníka pro rozjezd do kopce (po uvolnění prostředního pedálu nechá ještě chvilku zabrzděno, aby vůz necouvl), multikolizní brzdu (po střetu samočinně brzdí a brání dalšímu pohybu), bezklíčkové odemykání a startování, dešťový a světelný senzor, radarový hlídač odstupu při jízdách ve městě (front assist), parkovací asistent a klidně i parkovací kameru nebo elektronickou uzávěrku diferenciálu pomáhající stáčení vozu při průjezdu zatáčkou.\nVšechny verze dostanou centrální zamykání. Úplně základní verze bude bez klimatizace, ale ta bude \"v balíčku\" za symbolický přibližně pětitisícový příplatek i s elektrickým ovládáním předních oken.\nAni třetí generace fabie nedostane do příplatkové nabídky xenonové světlomety (první je mít mohla). Prý by je stejně objednávalo minimum zákazníků. Standardní lampy dostanou žárovky H4, za příplatek nebo v nejvyšším provedení budou svítivější H7.\nV ceníku má být patnáct barev, z toho dvanáct metalíz. Bez příplatku bude pouze základní \"pošťácká\" modrá.\nÚspěch Rapidu Spaceback povzbudil Škodu k nabídce velké prosklené střechy. Fabia však nemá přijít ani o možnost mít odlišnou barvu střechy, stejně jak to úspěšně nabízí stávající provedení. Barevné panely budou oživovat také přístrojovou desku a výplně dveří. V Česaně mají prý i prototyp s čalouněním sedadel velmi podobným džínovině. Dorazit má i sportovně oblečená verze Monte Carlo.\nA pikantnost na závěr: Přiostřená verze RS je momentálně zrušená. Když se o ní uvažovalo, prý se počítalo se zástavbou čtyřválcového motoru 1,4 TSI s výkonem 110 kW a se systémem vypínání poloviny válců při provozu v nízké zátěži. Projekt je teď podle informátora u ledu, všechno prý závisí na délce výrobního cyklu modelu. Pokud by se čtvrtá generace fabie zdržela, RS by teoreticky mohlo dorazit.", "headline": "První skica nové Škody Fabie. Víme o ní všechno", "keywords": ["Škoda Auto", "Volkswagen", "Škoda Fabia", "Škoda Rapid", "Škoda Auto", "Volkswagen (automobilka)", "Monte Carlo", "USB", "lampa", "Jozef Kabaň", "Rapid Spaceback", "skica", "multimediální systém", "Zajímavosti", "Technet", "Auto-moto", "Paříž", "Mladá Boleslav"], "publication_date": "2014-07-17 11:00:00"}