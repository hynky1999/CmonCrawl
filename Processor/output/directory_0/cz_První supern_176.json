{"author": "František Dvořák", "brief": "Rozvoj infrastruktury pro nabíjení prozatím v Česku pokulhává. Pražský magistrát chce nabíjet auta z lamp veřejného osvětlení, ČEZ plánuje milionové investice. Start elektromobilní ofenzivy je ovšem naplánovaný na teď, takže to celé drhne. První vysokovýkonná nabíječka bude od září na benzince na dálnici D5 u Berouna.", "category": "auto", "comments_num": "293", "content": "Nejvýkonnější rychlonabíjecí stanice pro elektromobily v ČR bude u čerpací stanice OMV Beroun-jih na dálnici D5 ve směru na Prahu. Půjde o nabíječku patřící do sítě rychlodobíjecích stanic IONITY s výkonem až 350 kW. Tímto tento společný projekt evropských automobilek vstupuje oficiálně do České republiky.\nMnichovská společnost IONITY je společný projekt BMW, Daimler, Ford a VW Group. Do konce roku 2020 chce v Evropě vybudovat až 400 dobíjecích lokalit IONITY.\nKaždá ze čtyř instalovaných jednotek bude u Berouna schopna dobíjet prostřednictvím standardního konektoru CCS2 elektromobily s využitím výkonu až 350 kW. \nBěžné dobíjecí stanice instalované na našem území poskytují výkon zpravidla do 22 kW a současná česká nejrozšířenější síť rychlodobíjecích stanic nabízí výkon 50 kW. \nNa stanicích IONITY lze dobíjet několikanásobně rychleji všechna vozidla, která podporují rychlodobíjení a používají kombinovaný nabíjecí systém (CCS), nejpoužívanější evropský standard. \nStanice si díky chytré komunikaci s elektromobilem sama zjistí maximální možný nabíjecí výkon vozu a optimalizuje proces tak, aby byl co možná nejrychlejší. Doba nabití baterie pak závisí na její kapacitě a také na maximálním možném dobíjecím výkonu auta. Reálně lze již nyní dosáhnout u mnoha vozů dobití na 80 % kapacity během přibližně 30 minut.\n„Po osvědčené spolupráci s OMV v Rakousku rozšiřujeme toto partnerství i do dalších zemí včetně České republiky,“ říká Michael Hajesch, generální ředitel společnosti IONITY.\nU stojanů IONITY budou mít zákazníci k dispozici uživatelskou příručku v češtině a angličtině. V případě dotazů mohou také požádat o radu personál čerpací stanice nebo na českém telefonním čísle uvedeném na každé stanici kontaktovat zákaznickou podporu, která je nyní k dispozici v angličtině, němčině a francouzštině. \nVyužití rychlonabíjecí stanice IONITY bude v současnosti v České republice bez ohledu na dobu nabíjení či kapacitu baterie vozu zpoplatněno jednorázovou částkou 205 Kč. Fakturaci provádí systém automaticky a doklad je uživateli zaslán e-mailem. Pro platbu je možné využít karty RFID vydané jakýmkoli poskytovatelem služeb IONITY. Během bezkontaktní platby odečte systém příslušnou částku z kreditu. Kromě toho lze pomocí aplikace nebo webu IONITY zaplatit také tradiční platební kartou stejným způsobem jako při online nákupech.", "headline": "První supernabíječka pro elektromobily v Česku otevře v září u Berouna", "keywords": ["BMW", "Ford", "Rakousko", "Daimler", "CCS", "Elektromobil", "ČEZ", "Volkswagen (automobilka)", "OMV", "Magistrát hlavního města Prahy", "Beroun"], "publication_date": "2019-08-26 12:00:00"}