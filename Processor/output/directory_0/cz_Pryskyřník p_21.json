{"author": "MF DNES", "brief": "Táborem ve Vrbně u Blatné na Strakonicku burácely o víkendu motory. Na Trabant sraz se tam sjela více než stovka nadšenců. Auta zdobily nápisy jako Pryskyřník pádivý, NO FOFR nebo Až vyrostu, bude ze mě BMW. Pozornost poutaly vozy předělané na kabriolety, auto upravené na policejní vůz a hlavně tříkolka s motorem trabant.", "category": "auto", "comments_num": "25", "content": "NEZAPOMEŇTE NA FOTOGALERII\nPřijel s ní z východoněmeckého Mittelherwigsdorfu pětapadesátiletýWolfgang Puchholz. Pojmenoval ji The Spirit of Saxon, duch Saska. \n„Pět měsíců jsem na ní pracoval, od rána do večera. Nejtěžší bylo předělat převodovku, strávil jsem na ní čtyři týdny. Pro mě znamená trabant nostalgii a lásku zároveň,“ vyprávěl Puchholz. \nProgram začal v sobotu v devět ráno. Soutěžilo se ve slalomu i v házení míčkem na koš. \nSpecialitou byla disciplína, kdy posádka musela z okna jedoucího vozu ukousnout párek visící na provázku. \n\n\n\n\n\nTéma: Jezdím trabantem\n\n\n\n.\n\n\nMohlo se zdát, že stará vysmívaná auta z východního Německa mají odzvoněno. Ale jejich majitelé je milují čím dál víc. Láska k trabantům je drží pohromadě - s trabanty se závodí, jezdí na výlety, zakládají se kluby. Trabant je legenda. Lidové auto, které lidi spojuje ...VÍCE\n\n\n\nV autě upraveném na rallye cross projela trasu i devítiletá Šárka Bauerová z Blatné. Za volantem seděla poprvé ve čtyřech letech, poslední dva roky jezdila na motokáře. \n„Jezdí se mi dobře, nebojím se, jenom mám trému,“ líčila. Zatímco táta ji podporuje, s rodinou je to horší. \n„Děda chce auto rozmlátit palicí a máma z toho má šok. Včera onemocněla a říkala, že je radši nemocná, než aby sem jela,“ vyprávěla Šárka. \nK laminátem krytým vozítkům ji přilákal táta Václav, který sám s trabantem jezdil rallye. Jejich vášeň prý rodina nechápe. \n„My dva jsme proti celé rodině, nikdo nám moc nefandí. Děda chce auto zapálit a babička do něj praštit kladivem,“ smál se Bauer. \nSetkání se zúčastnilo 135 strojů, sedm z Německa a tři z Polska. Některé měly exkluzivní výbavu s dolním řazením a sedadly jak z limuzíny. \nZdobily je prvotřídní laky a podvozky. K vidění byly modely snad ze všech údobí vývoje vozítka, kterému se přezdívalo rozzuřený vysavač. \n\n\n\n\n\n\n\n\n\n\nKuriozita: Podnikavec prodává zplodiny z trabantu\n\n\n\n\n\nČtyřkolová pýcha z roku 1964 Františka Klampfla z Krumlova jej vyšla na 70 tisíc korun. „Půl roku práce, každý den. Vyměnil jsem všechno, podvozek, brzdy, motor je z wartburga,“ vypočítal. \nO trabant se zajímá dva roky. Mluví o něm jako o kultovním vozítku. „Z práce jdu hned do garáže. Nejdřív to přítelkyni vadilo, když byl celý rozřezaný, ale teď už je to lepší,“ říká. \nHlavní pořadatel, jednatřicetiletý Radek Zajíc, sám vlastní 15 trabantů. Chtěl totiž vybudovat soukromé muzeum, ale sešlo z toho. Má i veterány, tři auta závodní a jezdí historické rallye.\nSedmadvacetiletá Ivana Kosejková z Vlastibořic u Liberce miluje rychlou jízdu. „Neměli jsme auto, tak jsme si řekli: koupíme nějakou hrobku, tráboše. Chytlo nás to na prvním srazu. Manžel se úplně zbláznil, furt dělá auta a není doma. Když chci být s ním, musím do garáže,“ usmívá se. Největší zážitek si odnesla předloni z Vrbna, vyhrála v tombole jízdu závodním trabantem. \n„Ten mě teda provez. Musela jsem se připoutat, vzít si helmu, ale bylo to nádherný, zvedlo mi to adrenalin a od té doby toho trabanta peru naplno,“ vypráví Kosejková, jejíž vůz má čtyřtaktní motor 1.3 z volkswagenu. \nNEZAPOMEŇTE NA FOTOGALERII", "headline": "Pryskyřník pádivý alias Trabant: Jak voní modrý dým", "keywords": ["BMW", "Volkswagen", "Trabant", "Německo", "Polsko", "Poradna: Duchové", "láska", "Blatná", "Vrbno", "Liberec"], "publication_date": "2005-08-29 13:49:56"}