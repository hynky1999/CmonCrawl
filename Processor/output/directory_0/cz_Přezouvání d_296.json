{"author": "František Dvořák", "brief": "Sezona zimních pneumatik končí. Na autě už se hodí akorát horalům. Pneuservisy mají nával, mnoho motoristů bude měnit o nadcházejícím víkendu kola svépomocí. Pokud se na to chystáte, buďte obezřetní. Nejdůležitější je správné utažení šroubů, pečlivě to zkontrolujte. A platí to i o pneuservisech.", "category": "auto", "comments_num": "133", "content": "V pondělí stála na okraji Prahy otřesená řidička modrého Suzuki Swift u krajnice s upadlým předním kolem a čekala na pomoc. Ve středu ulétlo na dálnici kolo mercedesu s německou poznávací značkou. Podle informací iDNES.cz si jeho řidič před jízdou nechával v servisu vyměnit zimní obutí svého auta za letní (o případu čtěte zde). V období, kdy statisíce motoristů přezouvají na letní pneumatiky, je riziko, že takových případů přibude.\nServisy mají předepsaný postup\n„Autoservis či pneuservis musí při přezouvání pneumatik či výměně celých kol vždy respektovat schválený postup, a to včetně kontrol tak, aby nedocházelo k pochybením, která by mohla ohrožovat zákazníka i bezpečnost silničního provozu,“ uvádí pro iDNES.cz Karel Starý, vedoucí poprodejních služeb Škoda Auto Česká republika\nAutorizované servisy značky mají pro výměnu kol i přezouvání pneumatik přesně předepsaný postup. „Při výměně kol musí být především všechny dosedací plochy čisté. Mechanik tedy musí zkontrolovat nejen samotný disk, ale také dosedací a středící plochy brzdového kotouče a odstranit případné nečistoty, korozi a oleje tuky. Totéž platí pro otvory pro šrouby a samotné šrouby kola.“ Středící plocha kola se ošetřuje speciálním voskovým přípravkem k ochraně proti korozi tak, aby nedošlo k potřísnění dosedacích ploch, které by mohlo mít vliv na účinnost brzd.\nPředpisy škodováckých servisů stanovují, že všechny šrouby musí být nejprve našroubovány ručně, přičemž se musí pohybovat zcela volně. Šrouby zkorodované nebo s těžkým chodem je vždy třeba vyměnit. „Šrouby se dotáhnou momentem asi 30 Nm, vozidlo se spustí na podlahu a šrouby se křížem dotahují. Škoda předepisuje dotahovat šrouby kol momentovým klíčem na moment přesně 120 Nm. Předpisy servisů Škody také zakazují používat k dotahování kol pneumatickou utahovačku, jejíž použití neumožňuje zaručit a efektivně zkontrolovat přesné usazení a dotažení kol,“ vysvětluje Karel Starý.\nPokud pneuservis přeci jen automatickou utahovací pistoli používá, musí mechanik následně ještě překontrolovat dotažení ručně klíčem.\nOdborníci nedoporučují výměnu kol svépomocí. Pokud to je nutné, například při defektu, doporučuje Karel Starý utahovat šrouby v několika fázích. „Nejprve rukou, kdy šrouby nesmí klást zvýšený odpor, který by indikoval nesprávné nasazení v závitu. Po spuštění vozidla na zem dotáhněte šrouby pomocí klíče. Riziko špatného dosednutí ráfku na styčnou plochu lze minimalizovat dotahováním šroubů křížem, tedy postupně vždy šrouby proti sobě.“ \n„Nikdy nedotahujte šrouby ´na krev´, například plnou vahou dospělého na páce klíče,“ zdůrazňuje Starý, který také doporučuje po laické montáži co nejdříve navštívit autorizovaný servis, kde zajistí montáž kola podle předepsaných postupů.\n„Závity šroubů kol ani při výměně vlastními silami nikdy neošetřujte mazivem ani antikorozními prostředky,“ upozorňuje servisní expert Škody. „Stejně tak se nesmí mazivo či voskový přípravek aplikovat na šrouby, dosedací plochy, náboj kola ani závit v něm.“\nPokud přeci jen měníte sady kol na autě svépomocí. Překontrolujte klidně několikrát pevné dotažení všech šroubů. V ideálním případě pak ještě jednou po ujetí několika kilometrů, třeba u benzinky, kam jedete po výměně překontrolovat tlak v pneumatikách.\nA platí to i o servisech. V týdnech na začátku jara mají plno a riziko chyby se zvyšuje. Pokud sami nedohlížíte na utažení kol v servisu, buďte prvních několik desítek kilometrů obezřetnější, zda se auto nechová divně, nevibruje, neozývají se neobvyklé zvuky. Ověření dotažení klíčem, který máte v autě, zabere minutu.\nKdyž auto šmajdá\nŠpatně osazené kolo se za jízdy projevuje zvýšenými vibracemi, jejichž intenzita a charakter se mění s rychlostí a v zatáčkách. V krajním případě, kdy se kolo již výrazně uvolňuje, se projeví značně zvýšenou hlučností, která se může dále zvyšovat vlivem přetížení při brzdění či akceleraci a masivními vibracemi. „Toto je již opravdu velmi nebezpečná situace, která vyžaduje okamžité zastavení a řešení buď svépomocí nebo za pomoci asistenční služby. Nejde totiž již jen o případné poškození ráfků, šroubů a pneumatik, ale doslova o život,“ upozorňuje Karel Starý.\nOdborník majitelům vozů s ráfky z lehkých slitin doporučuje používat bezpečnostní šrouby kol, dají se koupit do pětistovky. Často se stává, že se zloděj snaží ukrást drahé kolo, ovšem povolí jen klasické šrouby, kolo tak zůstane utažené jen tím bezpečnostním.\n„Minimální slušností ze strany servisu je dnes umytí demontované sady kol,“ doplňuje Karel Starý. \nServisy mají jarní slevy\nCeny letních pneumatik na českém trhu meziročně klesly. Podle společnosti Karsa, která sleduje ceny v internetových obchodech, mohou Češi pořídit standardní obutí pro vůz Škoda Octavia od 2 928 Kč. Cena letních pneumatik o rozměru 195/65/R15 začíná na 732 Kč za kus. V případě renomovaných značek je rozpětí cen u tohoto rozměru od 1 235 Kč do 2 188 Kč za kus.\nAutorizované servisy i některé pneuservisy mají na nové obutí jarní akce. Servisy Škody teď nabízejí předsezonní slevu 25 % na letní pneumatiky, součástí jarní akce je také výprodej zimních kompletů (pneumatiky + ráfky) se slevami až 62 %. Servisy Hyundai nabízejí čtyř kusy vybraných typů pneumatik za cenu dvou, nebo litá kola a další příslušenství za dočasně zvýhodněné ceny.", "headline": "Přezouvání do letního v plném proudu. Zkontrolujte, jestli kola drží", "keywords": ["Hyundai", "Mercedes-Benz", "Škoda Auto", "Škoda Octavia", "Mercedes", "Škoda Auto", "Hyundai", "Poradna: Daně", "Zimní pneumatiky", "Letní pneumatiky", "jízdní kolo", "Karel Starý", "Suzuki Swift", "Servis", "Pneumatika", "autorizovaný servis"], "publication_date": "2015-03-27 11:22:00"}