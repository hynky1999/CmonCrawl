{"author": "František Dvořák", "brief": "Víc než polovina řidičů si myslí, že české silnice jsou v horším stavu než minulý rok a výmolů je čím dál více. Vznikají v prasklinách vozovky, do kterých nateče voda, zmrzne a roztrhá povrch.", "category": "auto", "comments_num": "50", "content": "Nejčastěji si na výtluku poškodíte podvozek, disky a pneumatiky, tlumiče, výjimkou nejsou ani rozsáhlejší poškození například při nárazu do motoru. Václav Bálek z pojišťovny Allianz vzpomíná i na nehodu, při které kvůli malému kráteru v silnici nakonec řidič skončil s autem ve stromě.\nV souvislosti s najetím do výmolu se řidiči nejčastěji obávají proražení pneumatiky či jiného poškození vozidla, cituje výsledky vlastního průzkumu Direct pojišťovna. \n\"Osobní zkušenost s vjetím do výmolu má 84 % majitelů řidičského oprávnění. V praxi má motorista šanci na úhradu škody od správce komunikace velmi malou, vymoci likvidaci škody bývá velmi obtížné. Je nutné co nejlépe zdokumentovat okolnosti události, nejlépe za asistence policie, a poté dokázat, že byla přizpůsobena rychlost jízdy stavu vozovky,\" říká Pavel Hašek, manažer technické likvidace pojistných událostí Direct Pojišťovny. \n\"Hlavní podmínkou uplatnění nároku na náhradu škody je 'nepředvídatelnost' závady,\" dodává nezávislý expert na dopravní právo, advokát Michal Dlabola. Celý rozhovor o vymáhání náhrad čtěte zde\nZ ankety vyplývá, že čtyři z 10 řidičů by zkoušeli náhradu škody na vozidle vymoci po správci komunikace. Náhradu škody způsobené najetím do výmolu může pokrýt havarijní pojištění, není ale všemocné. Jeho výhodou je, že jsou v něm zahrnuty asistenční služby, které řidiči pomohou vyřešit složitou situaci. Na druhou stranu téměř u­ všech pojistek máte spoluúčast, často 5 či 10 tisíc korun. A škoda při vjetí do výtluku bude často nižší.\nPetr Buček, šéfredaktor magazínu Autembezpečně.cz dodává, že ne všechno se dá hodit na pojišťovnu. \"Likvidátor pojišťovny bude pečlivě zkoumat, jestli například zničený tlumič nebyl už předtím poškozen běžným opotřebením. Pak může odmítnout úhradu škody, když zjistí, že tlumič už byl natolik unavený, že díra v silnici pro něj byla tou poslední kapkou.\"", "headline": "Recept na asfaltový ementál: za výtluk může voda, na škodu je pojistka", "keywords": ["Škoda Auto", "Allianz", "Direct pojišťovna", "Pavel Hašek", "Havárie kamionů", "kamion", "Petr Buček", "Václav Bálek", "policie"], "publication_date": "2011-02-25 13:00:00"}