{"author": "Radek Folprecht", "brief": "Když v dubnu 1923 prezentovala automobilka Tatra na XV. pražském autosalonu nezvykle řešené malé osobní auto, nebyly reakce odborníků ani laiků zrovna nadšené. To se však mělo záhy změnit. Praxe prokázala kvality vozu a přednosti použitého technického řešení. Tím automobilem byla Tatra 11.", "category": "auto", "comments_num": "29", "content": "Cílem Hanse Ledwinky, hlavního konstruktéra Tatry 11, bylo postavit jednoduchý a levný vůz. To se podařilo a jedenáctka má všechny atributy lidového vozu. Tedy až na počet vyrobených kusů. Na druhou stranu, nemnoho let po velké válce a ještě větší chřipkové epidemii a navíc v nové republice, ještě nedozrál čas, aby širší vrstvy obyvatel mohly plně ocenit vlastnictví osobního automobilu. Lidé měli zkrátka jiné starosti.\nRevoluční technické řešení \nTechnické řešení, které budilo zpočátku tolik rozpaků, nakonec Tatrovku proslavilo. V době podvozků s žebřinovým rámem a tuhých náprav použil Hans Ledwinka páteřový rám s nosnou rourou a zadní kyvadlové polonápravy. Nosná tenkostěnná ocelová roura podvozku o průměru 110 mm v sobě ukrývala hnací hřídel a spojovala motor a převodovku umístěné vpředu s rozvody zadních polonáprav. Benzinový čtyřdobý plochý dvouválec boxer s rozvodem OHV o objemu 1 056 ccm a s maximálním výkonem 12 koní byl netradičně chlazen vzduchem. Proto nedůvěřiví návštěvníci autosalonu marně hledali chladič a jeho plnící hrdlo. Novému technickému řešení se začalo později říkat Tatrovácká, nebo Ledwinkova koncepce.\nPáteřový rám zajišťoval při malé hmotnosti extrémně velkou tuhost v krutu. Karoserie byla připevněna na trubkovou páteř příčnými nosníky, takže netrpěla namáháním v krutu jako karoserie vozů s žebřinovým rámem. Z hlediska možného mechanického namáhání nebyla životnost karoserie tedy nijak omezena. Karoserie byla tvořena oplechovanou dřevěnou kostrou a trpěla pouze atmosférickými vlivy.\nPro jízdu v terénu byly vhodné zadní dělené výkyvné polonápravy s nezávislým odpérováním. Přineslo to nový rozměr komfortu pro posádku oproti nápravám tuhým. Takže zatímco nadšení uživatelé nemuseli tatru vůbec šetřit, ona jim nezprotivila jízdu terénem žádným divokým poskakováním. Vpředu i vzadu nesly nápravy listové pružiny.\nNejčastěji se Tatra 11 dodávala jako dvoudveřový otevřený vůz s odklápěcí střechou typu phaeton. Dále se vyráběly například  čtyř- nebo šestimístná limuzína, landaulet, používaný v taxislužbě, nebo dvoumístné kupé. Zajímavá byla varianta, u které se vrchní polovina karoserie s pevnou střechou dala odšroubovat a vznikl otevřený vůz. Dále existoval malý počet speciálních závodních karoserií. Kapota motoru měla charakteristický tvar žehličky.\nTatra 11 dosahovala maximální rychlosti 70 km/h. Průměrná spotřeba benzinu činila 9-10 l/100 km. Palivová nádrž měla objem 32 l. Některé závodní speciály měly zvětšený výkon motoru, pak měly i vyšší maximální rychlost.\nV roce 1926 přišla mírně zdokonalená Tatra 12. Hlavním rozdílem byly brzdy na všechna kola, sériová jedenáctka měla brzdy pouze vzadu. Jinak se oba vozy na první pohled téměř nelišily. Z jedenáctky a následně z dvanáctky pak vycházel typ malých užitkových vozů Tatra 13. Celkem se v letech 1923-1934 vyrobilo přes 11 tisíc vozů Tatra 11/12/13 všech provedení.\nNavzdory počátečním rozpakům se malá tatrovka stala legendou. Nadčasová geniální Ledwinkova konstrukce prokázala své kvality za běžného provozu i při tvrdých automobilových závodech.\nÚspěchy na sportovním poli\nTatra 11, ať již sériový vůz, nebo upravený závodní speciál, pravidelně slavila úspěchy v tehdejších automobilových soutěžích. Při závodech proslavil jedenáctku především tovární jezdec Josef Veřmiřovský.\nNejvětší zkouškou byla pro jedenáctku, a vlastně pro všechny zúčastněné, Velká ruská jízda spolehlivosti na konci léta 1925. Startovalo se v Petrohradě (tehdy Leningrad), jelo se přes Moskvu, Charkov, Rostov, Vladikavkaz, Tbilisi a zpět do Moskvy, kde byl cíl. Trať dlouhá 5 300 km byla rozdělena do devatenácti etap a jen 40 procent tratě vedlo po silnicích.\nAle co mohli mít v Rusku za silnice, když si na ně ještě po šestnácti letech stěžovali Němci?\nA to hrálo do karet našemu J. Veřmiřovskému na sériové Tatře 11 právě díky její konstrukci a malé hmotnosti. Veřmiřovský se stal absolutním vítězem závodu, kdy daleko za sebou nechával v údivu s otevřenými ústy řidiče mnohem silnějších strojů. Kromě absolutního vítězství měla jedenáctka na svém kontě i ocenění za \"Konstrukční jistotu a pevnost ve stavbě\" a cenu za \"Úspornost pohonných látek\". Průměrná spotřeba tatry při závodu činila pouhých 7,6 l/100 km.\nPokračování Tatrovácké koncepce\nPo Tatrách 11/12/13 vyjela z Kopřivnice řada osobních automobilů stejné koncepce, některé lidové, jiné střední třídy, nebo luxusní. Jmenovitě Tatra 30, 52, 54, 57 a 75, všechny s motory čtyřválcovými.\nV roce 1926 se objevila Tatrovácká koncepce poprvé u nákladního vozu se třemi nápravami Tatra 26.", "headline": "Revoluční tatrovce ve tvaru žehličky je 90 let. Nebudila důvěru", "keywords": ["Tatra", "Německo", "Rakousko", "Rusko", "Tatra Kopřivnice", "Poradna: Rozvod", "Poradna: Závody", "Poradna: Zdraví", "Živnostník", "Charkov", "Kopřivnice", "Rostov", "silnice", "Hans Ledwinka", "karoserie", "Rozvod", "Mnichov", "Moskva", "Petrohrad", "Tbilisi", "Vídeň"], "publication_date": "2013-04-30 17:18:00"}