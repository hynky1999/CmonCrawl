{"author": "František Dvořák", "brief": "Dopravní policie zveřejnila sestřih záběrů z kamer svých aut. Ve výběru jsou hlavně honičky a nehody. V roce 2020 Policie ČR šetřila 94 794 dopravních nehod, při kterých zemřelo 460 lidí, 1 807 jich bylo  zraněno těžce a 20 880 lehce. Statistiky za uplynulý rok ukazují jeden z mála pozitivních druhotných efektů koronaviru.", "category": "auto", "comments_num": "24", "content": "Počet usmrcených při nehodách za rok 2020 byl v období od roku 1961, od něhož dopravní policie disponuje souvislou statistikou dopravní nehodovosti, nejnižší. Pro zajímavost: nejvíc lidí bylo při dopravních nehodách usmrceno v roce 1969 (1 758).\n„Počet těžce zraněných při nehodách byl v roce 2020 také nejnižší v historii, pro niž jsou dostupná data,“ uvádí policejní prezídium. Počet lehce zraněných při nehodách v roce 2020 je nejnižší od roku 1990. \nPolicie uvádí, že dosažení rekordně nízkých hodnot přispěl nouzový stav kvůli koronavirové uzávěře, který byl na území České republiky vyhlášen ve dnech 13. března až 6. května a 5. října až 31. prosince\n Policie loni šetřila v průměru 259 nehod denně, na každý den přitom připadá aspoň jeden mrtvý a téměř 62 zraněných.  Co se týče odhadu hmotné škody, na každý den připadá v průměru škoda téměř 16,5 milionu korun.\nTo lze také interpretovat tak, že Policie ČR šetřila dopravní nehodu každých 5,56 minuty, každých 19,1 hodin došlo na pozemních komunikacích k usmrcení a každých 23,23 minuty byl zraněn účastník silničního provozu. Na každou hodinu připadá hmotná škoda ve výši 684 892,21 Kč a průměrná škoda připadající na jednu nehodu je 63 464,92 Kč,“ uvádí prezídium.\nNejtragičtější byl srpen\nNejhorším měsícem v počtu dopravních nehod na pozemních komunikacích byl srpen, kdy došlo k 9 139 dopravním nehodám. Srpen se stal také nejtragičtějším měsícem, kdy došlo k 57 úmrtím na následky dopravních nehod do 24 hodin od nehody. \nNejvíce nehod se stalo v pátek (15 395 nehod), nejméně naopak v neděli (9 545). \nPočty nehod oproti roku 2019 poklesly, a to u všech dnů v týdnu. K nejvyššímu poklesu usmrcených při dopravních nehodách došlo u sobotních (o 21 usmrcených) a nedělních (o 18 usmrcených) nehod.\nNejvíce dopravních nehod šetřili policisté v pátek 25. září 2020 (463 nehod), nejméně v neděli 22. března 2020 (76 nehod). Nejtragičtějšími dny byl pátek 3. července, neděle 25. října a pondělí 9. listopadu, kdy následkem dopravních nehod zaznamenali vždy 6 mrtvých motoristů. V roce 2020 zaznamenali policisté celkem 122 dnů bez usmrcení při dopravních nehodách.\nV roce 2020 bylo při dopravních nehodách usmrceno 171 řidičů osobních automobilů, 81 chodců, 66 spolujezdců v osobním vozidle, 57 řidičů motocyklů a 40 cyklistů. Nejvyšší nárůst počtu usmrcených byl zaznamenán u cyklistů (o 4 usmrcené více), řidičů nákladních vozidel(o 3 usmrcené více) a spolujezdců v nákladním vozidle (o 3 usmrcené více).\nNepřiměřená rychlost\nŘidiči motorových vozidel zavinili 79,5 % dopravních nehod, při nichž přišlo o život 417 lidí, což představuje pokles usmrcených oproti minulému roku o 91. \nNa počtu dopravních nehod se v roce 2020 nejvýrazněji podílel nesprávný způsob jízdy (67,4 % nehod), při těchto nehodách bylo usmrceno 152 lidí. „Za tragičtější příčinu dopravních nehod lze označit nepřiměřenou rychlost, která se sice na počtu dopravních nehod podílí pouze 16 %, ale usmrceno při těchto nehodách bylo 179 lidí (tj. 42,9 % usmrcených při nehodách zaviněných řidiči motorových vozidel),“ cituje svodka z policejních statistik.\nNejčetnější příčinou nehod bylo nevěnování se řízení vozidla (20,4 % z celkového počtu nehod zaviněných řidiči motorových vozidel), dále následuje nesprávné otáčení nebo couvání (10,5 %), jiný druh nesprávné jízdy (10,4 %).\nNejtragičtějšími příčinami nehod bylo nepřizpůsobení rychlosti dopravně technickému stavu vozovky (77 usmrcených, tj. 18,5 % usmrcených) a vjetí do protisměru (60 usmrcených, tj. 14,4 %). Následuje nevěnování se řízení vozidla (43 usmrcených, tj. 10,3 %) a nepřizpůsobení rychlosti stavu vozovky (43 usmrcených, tj. 10,3 %).\nNejčetnějším i nejtragičtějším druhem nehody je srážka s jedoucím nekolejovým vozidlem, při které zemřelo 205 lidí (což představuje pokles o 43 usmrcených v porovnání s předchozím rokem). K výraznému poklesu počtu usmrcených (o 37) došlo u nehod končících srážkou s pevnou překážkou, jedná se však o druhý nejtragičtější druh srážky. Následuje srážka s chodcem, při které zahynulo 76 lidí. \nSrážek s lesní zvěří evidují statistiky 14 161, s domácím zvířetem 438, s vlakem a s tramvají 381.\nCelkem 16 677 (o 2 074 nehod méně než v roce 2019) zavinil řidič, který z místa nehody ujel. Při těchto nehodách bylo usmrceno celkem 5 lidí (což je o 2 méně než v roce předcházejícím).\nU 4 486 nehod (pokles o 141 nehod) bylo u viníka dopravní nehody zjištěno požití alkoholu. Při těchto nehodách došlo k usmrcení 50 lidí (tj. o 3 méně než v roce 2019). Drogy byly zjištěny u řidiče motorového vozidla v případě 261 dopravních nehod. „V 55 případech byla u řidiče viníka zjištěna přítomnost alkoholu a drog současně,“ zjistili policejní statistici.\nZ pohledu následků na životě jsou nejtragičtější nehody na silnicích I. a II. třídy (celkem 258 usmrcených).\nK nejvyššímu počtu dopravních nehod došlo v roce 2020 na území Prahy (16 925), následují kraje Středočeský a Ústecký. Nejvíce usmrcených eviduje policie ve Středočeském kraji (79).", "headline": "Rok 2020 kamerami dopravní policie: zběsilá jízda, útěky, bouračky", "keywords": ["dopravní policie", "Policie ČR", "havárie"], "publication_date": "2021-01-15 14:00:00"}