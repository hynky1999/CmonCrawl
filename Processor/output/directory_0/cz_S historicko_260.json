{"author": "František Dvořák", "brief": "Sto dvanáct let starý detroitský mamut General Motors neprožívá své nejlepší období. Zatím stále největší americká automobilka a jedna z vůbec největších firem v USA se stahuje z dalších trhů. Firma v loňském roce zaznamenala ztrátu dvě stě milionů dolarů (4,6 miliardy korun).", "category": "auto", "comments_num": "124", "content": "General Motors po dekády trůnil na pozici největšího výrobce osobních aut na světě. To už je ovšem víc než dekádu zpátky, konec nadvlády přišel v roce 2009, kdy musela automobilka dokonce vyhlásit bankrot. GM sice hrobníkovi z lopaty utekl, ale od té doby to na žádné velké vyskakování není. Šéfce koncernu Marry Barraové dnes připadá nevděčná úloha, hlavními úkoly jsou úspory a škrtání.\nAmerická automobilka se nově rozhodla stáhnout z Austrálie, Nového Zélandu a Thajska. Důvodem je malá návratnost investic a problémy, které má koncern hlavně v Asii. Firma v loňském roce zaznamenala ztrátu dvě stě milionů dolarů (4,6 miliardy korun). General Motors vyrábí auta pod značkami Chevrolet, Buick, GMC, Cadillac a Holden. V Číně pak její vozy dostávají značky Wuling, Baojun nebo Jiefang. Roční prodeje se točí kolem osmi a půl milionu aut. \nAutomobilka General Motors plánuje do roku 2021 ukončit prodej a výrobu aut značky Holden v Austrálii a na Novém Zélandu. V regionu má firma 828 zaměstnanců. Rozhodnutí je součástí strategie, podle které chce automobilka opustit trhy, které nemají odpovídající návratnost investic, uvedla agentura AP.\nKonec australské značky\nTo podle magazínu Quattroruote znamená faktický konec značky Holden. Italský magazín připomíná, že už v roce 2017 automobilka utlumila aktivity australské značky na domácí půdě a dovážela k protinožcům modely Holdenu hlavně z továren v Jižní Koreji a Thajsku. Historie značky Holden začíná v 19. století. Firma v roce 1856 původně vznikla jako výrobce sedel, v roce 1908 začala vyrábět auta. Automobilka General Motors ji koupila v roce 1931. Podíl automobilky na trhu se však loni snížil pouze nad čtyři procenta z téměř 22 procent v roce 2002, kdy Holden v Austrálii prodal rekordních téměř 180 tisíc aut. V loňském roce to bylo už jen pouhých 43 tisíc. Na Novém Zélandu značka prodávala stabilně kolem 13 tisíc holdenů.\n„Oficiálním zdůvodněním ukončení výroby automobilů pro australský a novozélandský trh jsou prý příliš vysoké náklady na produkci verzí s pravostranným řízením,“ uvádí magazín Autoweek. A připomíná, že Holden pro Australany nebyl jen výrobcem a prodejcem automobilů. „Byl symbolem motorizace Austrálie a Nového Zélandu i průmyslového rozvoje země. Více než půl století byl Holden i motorem motoristického sportu v zemi.“\n„Jsem tímto rozhodnutím zklamaný a naštvaný, i když to není překvapující. Australští daňoví poplatníci do této nadnárodní společnosti vložili miliardy a oni nechali naši značku jen tak zmizet,“ cituje Autoweek australského premiéra Scotta Morrisona.\nOpouštění trhů\nUž dříve se General Motors rozhodl přistoupit k omezení aktivit v Japonsku, Rusku, Indii, Jihoafrické republice, Singapuru, Indonésii, Vietnamu a Evropě. V Rusku ustoupil od spolupráce s AvtoVazem a stáhl z trhu značku Chevrolet.\nFirma se v Asii loni potýkala s problémy. Své aktivity v Thajsku prodá General Motors čínské společnosti Great Wall Motor, stejné firmě prodali Američané také svou indickou divizi. Americký koncern má v thajské továrně v Rayongu 1 500 zaměstnanců. Obchod by měl být dokončen ještě letos. Nákup thajských aktivit General Motors je součástí plánu globálního rozšiřování Great Wall Motor. Naopak GM se rozhodlo z thajského trhu stáhnout značku Chevrolet. \nOdchodem z Thajska GM definitivně ztratí zastoupení na vysoce zalidněném trhu v jihovýchodní Asii. „Ještě koncem loňského roku GM oznámilo, že bude z Thajska zásobovat potenciálně zajímavé trhy v postsovětských republikách prostřednictvím zastoupení v Uzbekistánu. Také tento plán tedy bere za své,“ komentuje Autoweek. \nMezinárodní operace GM, které zahrnují také Čínu, vykázaly loni ztrátu 200 milionů dolarů (4,6 miliardy korun). Mary Barraová uvedla, že společnost se chce zaměřit na trhy, kde může mít silnou návratnost. Tahouny výdělečnosti podle ní mají mimo jiné moderní modely mobility, jako jsou elektrické pohony a autonomní řízení.\nCelá operace opuštění trhů bude v následujících měsících stát GM asi 1,1 miliardy dolarů. Americký koncern chce všechny síly zaměřit na své stěžejní trhy, kterými jsou Severní a Jižní Amerika, Čína, Jižní Korea a Střední východ.\nÚstup z výsluní\nGM společně s Fordem a Chryslerem tvořil velkou americkou trojku, která byla jedním z pilířů americké ekonomiky. V šedesátých letech minulého století se dokonce vžilo rčení „co je dobré pro General Motors, je dobré i pro USA“. To už je dávno. Po ropných krizích a ostrém nástupu dravé japonské konkurence v novém tisíciletí všechny tři koncerny spíše bojují o přežití, a nad vodou je drží hlavně loajalita severoamerického trhu a velikost samotných firem, jejichž problémy dokážou otřást ekonomikou celých USA.\nPosledním rozloučením GM s Evropou byl prodej Opelu francouzskému PSA v roce 2017. Na starém kontinentu má aktuálně GM jen pár roztroušených malých aktivit, vlastní například turínské inženýrské centrum Global Propulsion Systems zaměřené na vývoj pohonů. \n„Bývaly doby, kde byl koncern General Motors bezkonkurenčně největším globálním výrobcem automobilů a ve snaze být ještě větší nakupoval automobilky po celém světě. Postupně narostl do takové velikosti, že už se přestal starat o své hospodářské výsledky. Hospodářská krize jej proto zasáhla víc než jiné,“ shrnuje trefně magazín Autoweek.\nNejvětší americký výrobce automobilů General Motors oznámil, že hodlá zavřít několik továren a propustit až 14 tisíc zaměstnanců (listopad 2018):", "headline": "S historickou značkou je amen. Americký mamut v nouzi opouští další trhy", "keywords": ["Čína", "Japonsko", "Rusko", "Thajsko", "Austrálie", "Nový Zéland", "automobilka", "General Motors", "Asie", "Great Wall Motors"], "publication_date": "2020-02-18 10:00:00"}