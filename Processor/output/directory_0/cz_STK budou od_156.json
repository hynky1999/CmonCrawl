{"author": "František Dvořák", "brief": "Od Nového roku mají technici na STK každé auto vyfotit. Ministerstvo dopravy tak chce zabránit podvodům s technickými kontrolami a stáčením tachometrů.", "category": "auto", "comments_num": "124", "content": "„Pořizování obrazového záznamu z STK je jedním z nástrojů, jak zabránit podvodům s technickými kontrolami, kdy oprávnění k provozu dostanou i vozidla, která na kontrolách fyzicky nebyla,“ vysvětluje ministr dopravy Dan Ťok. \n Vláda proto letos v listopadu schválila zakázku ministerstva dopravy na doplnění stávajícího elektronického dohledového systému ve stanicích technické kontroly (STK) o systém ukládání obrazových záznamů kontrolovaných vozidel. Zatím je podle informací iDNES.cz systém v testovacím provozu. Ostrý start je naplánovaný na začátek roku 2016.\nBude muset existovat obrazová dokumentace, která dokazuje přítomnost vozidla na STK. „Nemusí se zde jednat o kameru, stačí i fotografie,“ uvádí Ťok. „Povinností STK bude zdokumentovat výrobní štítek, tachometr, VIN, pohled na auto zepředu i zezadu, obrazovou dokumentaci nahrát do Centrálního informačního systému STK a dále podklady pět let archivovat.“\nProti stáčení tachometrů\nNové opatření má být součástí boje proti stáčení tachometrů. Podle kritiků však tato novinka problém nevyřeší, většina stočených aut totiž do autobazarů míří ze zahraničí.\n„Kdyby se v této lhůtě zjistilo, že údaj na tachometru se snížil, kontroloři to automaticky nahlásí a úřady začnou podezřelé změny vyšetřovat,“ píší lidovky.cz. Člověku, který kilometry stočil, bude v následném správním řízení hrozit (pokud jej úřady dokážou vypátrat) vysoká pokuta, v krajním případě až pět milionů korun.\nLoni si ojetý vůz koupilo bezmála čtvrt milionu Čechů. „Velké části z nich přitom prodejci prodali auto, které ve skutečnosti najezdilo mnohem víc kilometrů, než mělo uvedeno na tachometru,“ doplňují lidovky.cz.", "headline": "STK budou od ledna fotit všechna auta, kvůli stočeným tachometrům", "keywords": ["Dan Ťok", "Lidové noviny", "Lidovky", "Ministerstvo dopravy", "Dopravní informace", "Dopravní nehody", "vozidlo", "ministr dopravy", "technická kontrola", "Stanice technické kontroly (STK)", "vláda", "podvod"], "publication_date": "2015-12-08 12:30:00"}