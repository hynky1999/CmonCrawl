{"author": "František Dvořák", "brief": "Slovenský čtenář iDNES.cz náhodou odhalil originální funkci svého Seatu Ateca. Auto s takzvaným virtuálním pedálem, kterým se otevírá kufr, lze odemknout jen mávnutím ruky. Škoda, která v Kvasinách vyrábí dvojče Atecy jménem Karoq, zjišťuje, kde se stala chyba.", "category": "auto", "comments_num": "264", "content": "Zakryjete pravý zadní couvací senzor a rychle rukou ucuknete. „Když máte klíč od auta vybaveného bezklíčkovým odemykáním vozu v kapse, auto se otevře a vyklopí se páté dveře,“ popisuje čtenář iDNES.cz, který chce zůstat v anonymitě. Tuto podivnost reklamoval dvakrát v servisu, ten auto ovšem vrátil s tím, že to samé dělají všechna tato auta, tedy Karoq s Atecou.\nTakto netradičně lze otevřít auta s takzvaným virtuálním pedálem, u kterých odemknete a otevřete víko kufru tím, že mávnete špičkou nohy pod zadním nárazníkem. \nČtenáři iDNES.cz servis odpověděl, že se jedná o vlastnost vozidla, nikoliv chybu. Nejmenovaný dealer Škody tuto funkci zkusil po oslovení redakce vyvolat také u modelu Karoq a kufr se otevřít podařilo. Stejně tak samotné automobilce, která teď zkoumá, kde je chyba.\nToto nestandardní chování vozu pravděpodobně způsobuje umístění kabelového svazku v prostoru za nárazníkem. Štěpán Řehák, mluvčí Škody Auto, tvrdí, že se tato funkce objevuje pouze u malého počtu vozů Karoq a probíhá analýza vozu.\n„Nejedná se o funkci, která by měla vliv na bezpečnost a funguje, jen když je majitel vozu s klíčkem v bezprostřední blízkosti,“ komentuje Řehák pro iDNES.cz. Až původ nechtěné funkce aut odhalí, dá vše do pořádku.\nPodle nepotvrzených informací redakce se jedná spíše o konstrukční chybu: pod zadním nárazníkem mají být umístěné dvě řídicí jednotky - jedna pro couvací senzor a druhá pro virtuální pedál, které se spolu „dohadují“. Jednotky potřebují navzájem „odstínit“, ale v prostoru pod nárazníkem je tam na takovou úpravu málo prostoru.", "headline": "SUV z Kvasin mají speciální tajnou funkci, neví o ní ani Škodovka", "keywords": ["Škoda Auto", "Škoda Karoq", "Škoda Auto", "virtuální", "Kvasiny", "kufr", "Sport Utility Vehicle (SUV)", "Štěpán Řehák", "Ateca"], "publication_date": "2018-06-25 00:00:00"}