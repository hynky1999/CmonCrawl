{"author": "František Dvořák", "brief": "\"Co autosalon, to nové auto,\" řekli si u Seatu. Do ženevy přijeli Španělé vedeni Walterem da Silvou s nasupeným leonem. Genetické experimenty, křížící MPVčka s čímkoliv jiným, dovádějí u Seatu k dokonalosti. Tentokrát stojí na břehu ženevského jezera něco s výškou sraženého mpv, proporcemi hatchbacku a švihem kupé.", "category": "auto", "comments_num": "23", "content": "Zepředu se modely španělské automobilky podobají jak vejce vejci, Seat sází na jednoznačné společné identifikační znaky svých aut jako žádný druhý. Jak vidno rychle a silně může vypadat i auto, v kterém posádka neleží u silnice. Auto Emoción v praxi, emoce odkapávají a sportovně zaměřený řidič, který úplně nerezignoval na pohodlí a praktičnost si mne ruce. \nJásání je prozatím předčasné. Leon, který se opaluje ve světle reflektorů na autosalonu v Ženevě, je prototypem. Ostrý start si bolid s velkým S na přídi odbyde až na podzimním autosalonu. Frankfurt se má na co těšit.\nPředchozí generace vycházela z druhé generace Seatu Toledo, uříznutá záď z něj dělala nadmíru pohledný hatchback, který možná zasloužil větší úspěch.\nS prapůvodcem nového leonu už to bude o něco složitější. Altea a toledo, jedno jsou. Leon je někde mezi nimi délkou a šířkou, je však o něco nižší.\nVelikánská devatenáctipalcová kola, chromová zrcátka, krásná modelka (nebude v základní výbavě), koncovka výfuku průměru komína z titanicu trůnící uprostřed zadního nárazníku, xenonové světlomety nebo DVD přehrávač...  studie, která chce aby se o ní psalo, se dnes jinak oblékat prostě nemůže.\n\nDa Silvovsky rozmáchlé linie jsou samozřejmostí a co takhle kliky druhého páru dveří schované do okenních sloupků? Stávající designér Seatu si zavzpomínal na časy u Alfy Romeo.\nLeon II je dlouhý 4,3, vysoký 1,4 a široký 1,8 metru. Od kolu ke kolu (rozvor) je to 2,6 metru. Čtyřválec FSI dopovaný turbodmychadlem roztáčí přední kola 280 newtonmetry kroutícího momentu. Maximální výkon, který šest stupňů DSGpřevodovky kočíruje, činí 147 kW (200 koní).\n329 litrů nákladu bude cestovat až 236 kilometrovou rychlostí. Hasta la vista!", "headline": "Seat Leon: Da Silva řádí", "keywords": ["Seat", "Alfa Romeo", "Vejce", "Ženeva", "zeneva05", "autosalon Ženeva"], "publication_date": "2005-03-01 23:39:24"}