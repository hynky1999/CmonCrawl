{"author": "František Dvořák", "brief": "Asi nejdůmyslnější skrýše pro radar dokáží vymyslet ve Švýcarsku. Nachytat řidiče při příliš rychlé jízdě může i obyčejné svodidlo nebo nenápadné malé auto zaparkované v řadě u silnice, které má na dveřích podivný \"nádor\".", "category": "auto", "comments_num": "102", "content": "Fotografie zvláštního svodidla koluje po e-mailových schránkách řidičů už od roku 2006, ovšem bez bližšího vysvětlení. \n\n\nSvodidla, které vás vyfotí při rychlé jízdě, si můžete všimnout v západošvýcarském kantonu Vaud od října 2006. Jde o laserový radar, který pomocí tří otáčivých zrcadel umí sledovat a \"obsluhovat\" až tři jízdní pruhy najednou. V plechových krabicích opodál jsou pak schované fotoaparáty, které hříšníky fotí.\nCelé zařízení umí kromě měření rychlosti také rozpoznávat, zda má auto platnou dálniční známku, jestli je posádka připoutaná, a rovněž čte registrační značky. Samozřejmostí je schopnost rozpoznat osobní auto od nákladního. Celé zařízení je optickými vlákny napojeno přímo na policii.\nAuto s \"nádorem\"\nLetos se na internetu objevily fotky nenápadného tmavého auta zaparkovaného v klidné ulici, které má na zadních bočních dveřích podivnou bouli. Na detailním snímku je v ní viditelný radar. \n\n\nPolicie v Curychu používá takto upravené Daihatsu Sirion od května. \"Radarové auto\" hlídá v městských zónách, kde je maximální rychlost omezena na 30 kilometrů v hodině.  \"Auto nahraje počínání řidiče, ale ne poznávací značku auta,\" řekla Nicole Gerzner, mluvčí curyšské policie. Fotoaparát je do auta také možné umístit, ale policie to zatím neplánuje.\n\n\n\n\n\nVíte o těchto schovaných radarech více? Znáte další schovávačky policejních radarů? Pište své tipy do diskuse pod článkem nebo na e-mailovou adresu redakce.", "headline": "Skrýše na radary: změřit rychlost umí svodidlo i „nádor“ na dveřích", "keywords": ["Daihatsu", "Švýcarsko", "Radar", "jízdné", "silnice", "fotografie", "Curych"], "publication_date": "2008-11-20 13:11:00"}