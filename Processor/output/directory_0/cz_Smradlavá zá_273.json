{"author": "Luděk Vokáč", "brief": "Americká pobočka automobilky Hyundai řeší neobvyklou potíž. Některé exempláře sedmimístného SUV Palisade začaly ve vyšších teplotách po určité době používání vydávat nepříjemný zápach. Firma dosud neoznámila, co je jeho zdrojem. Zatím nemá pro zákazníky řešení, ovšem slibuje ho.", "category": "auto", "comments_num": "97", "content": "Vůně nového auta mnozí motoristé znají – i když si nové auto kupuje málokdo, v showroomu nebo na automobilové výstavě se s ním jistě většina lidí již seznámila. Někomu je směsice pachů čerstvých aut velmi příjemná, jiný z nich nadšený příliš není, každopádně je jisté, že vůně z nového vozu po několika měsících používání poměrně spolehlivě vyprchá. Dokonce se prodávají osvěžovače vzduchu do auta s „vůní nového auta“.\nNěkteří majitelé SUV Hyundai Palisade v USA však řeší problém s nepříjemným zápachem svého vozu, za který nemohou. Uživatelé v tamních automobilových fórech i redaktoři amerického motoristického magazínu Cars.com si stěžují, že jejich Palisade začalo po určitém čase vydávat v interiéru nepříjemný zápach nejasného původu. Stížnosti nejsou ničím neobvyklým, problém se zdá být relativně rozšířený a zhoršuje se s rostoucí teplotou. Řada majitelů vozu zápach odhalila až v průběhu léta, i když auto vlastní od konce loňského roku. \nZápach někteří popisují jako jakousi kombinaci česneku a špinavých ponožek, jiní zmiňují, že má více chemickou než organickou povahu. Podle dosavadních informací se zdá, že problémem trpí vozy s jednou konkrétní konfigurací čalounění, a to bohužel s luxusním provedením interiéru s čalouněním sedadel ve světlé kůži Nappa. Za pozornost stojí také fakt, že sesterskému modelu Kia Telluride se stížnosti v podstatě vyhýbají, takže se zdá, že na vině je konkrétní provedení sedadel.\nAutomobilka připustila, že problém existuje, ví o něm a pracuje na nápravě. Nicméně od závěru srpna, kdy magazín Cars.com zveřejnil svůj článek s poznatky o zápachu, zatím nepřišla s řešením ani možnými radami pro zákazníky. Firma zatím nepotvrdila, jak rozšířený problém je, zda se týká všech modelů s daným provedením interiéru, nebo jen určitého množství aut. Úkol zjistit příčinu a rozsah potíží je v tomto případě velmi obtížný, jelikož každý majitel je na pachy ve voze různě citlivý. Někomu vadí i malý náznak pachu, jiný si u svého vozu, který objektivně páchne, zatím ničeho nevšiml. \nPodle informací webu mění automobilka zákazníkům, kteří s problémem přijeli do servisu, hlavové opěrky, které se zdály být jedním z možných zdrojů zápachu. Jenže to má dva háčky: opěrek je nedostatek, a tak zákazníci na výměnu čekají, navíc se zdá, že toto řešení nezabírá. Zákazníci i novináři zmiňují, že zápach vychází z vnitřku sedadla a je cítit například otvory, které slouží pro ukotvení hlavových opěrek v sedadle. Týkat se má prakticky všech sedadel ve voze.\nOčichávači\nObdobné potíže jsou v současnosti velmi vzácné, na druhou stranu je zajímavé, že se neobjevují častěji. Moderní automobily jsou neuvěřitelnou směsicí materiálů, od různých přírodních hmot přes plasty a tkaniny všeho druhu až po různé chemikálie, které slouží jako lepidla, laky, těsnění a plní další funkce. \nAuta samozřejmě musí v tomto ohledu splnit určité předpisy o koncentraci zdraví škodlivých látek, které se snaží automobilky z interiérů v maximální míře eliminovat, jenže různé nezávadné a ekologické materiály mohou na druhou stranu představovat výzvu z hlediska vydávaného zápachu a jeho stálosti.\nKromě pečlivého sledování chemického složení (nejen) interiéru vozu automobilky zaměstnávají i speciální týmy „čichačů“, kteří mají za úkol zajistit, že bude auto svým zákazníkům vonět dobře, nebo ideálně nebude vydávat žádný zápach ani vůni. Shodou okolností se na tento úkol výrazně soustředila automobilka Kia při vývoji první generace svého hatchbacku Cee’d. Firma zjistila, že nos evropských zákazníků vnímá pachy ve voze jinak než korejský uživatel auta. Ideálně neutrální zápach auta tak vlastně není tak neutrální ve všech končinách světa a pro všechny čichové receptory.\nS kůží, které se týká aktuální problém Hyundai, se pojí ještě jedna specialita. Kožené čalounění je asi jedinou součástí vozu, u které je žádoucí, aby cítit byla. Vůně přírodní kůže je řadě zákazníků příjemná a od nového vozu s koženým interiérem ji vyžadují. Na druhou stranu náročným zpracováním kůže dnes většinu své typické vůně ztratí, takže ji musí automobilky materiálu následně dodávat uměle. Kdo ví, jestli tento postup není nakonec jednou z příčin aktuální záhady velkého hyundaie.", "headline": "Smradlavá záhada Hyundaie. Sedadla nóbl SUV páchnou po česneku a ponožkách", "keywords": ["Kia", "Spojené státy americké", "Hyundai (automobilka)", "automobilka", "plast", "Sport Utility Vehicle (SUV)", "Interiér", "Kia Telluride"], "publication_date": "2020-10-29 08:27:00"}