{"author": "Jiří Ševčík", "brief": "Zelný trh, výstaviště nebo most u hradu Veveří. I na těchto místech se loni natáčel očekávaný film Modelář. Není proto divu, že středeční předpremiéru celovečerního snímku, který zamíří oficiálně do kin 6. února, zhlédli diváci v brněnské Scale.", "category": "brno", "comments_num": "5", "content": "Na natáčení výrazně přispěl také Jihomoravský filmový fond. „V Brně jsme objevili řadu nádherných lokací, v tomto směru má opravdu co nabídnout,“ podotkl režisér Petr Zelenka. \nJeho dvouhodinový snímek vypráví příběh kamarádů ze střední školy – Kryštofa Hádka doplnil Jiří Mádl. \nDůležitou roli ve filmu hrají i drony, hlavní hrdinové spolu totiž provozují prosperující půjčovnu těchto strojů. A právě prací s bezpilotními letouny je Modelář výjimečný. \nMezi klienty firmy patří prezidentský kandidát či výtvarníci pořádající happeningy, drony tady monitorují větrné elektrárny nebo sprejují ve vzduchu. \n„Z dronu ve filmu například sprejujeme Petřínskou rozhlednu, točíme dron z jiného dronu nebo létáme těsně kolem lopatek větrných elektráren. Jasně, dron je technická hračka, ale sexy. V Modeláři jsme s nimi pracovali unikátním způsobem, a to nejen na české poměry,“ prohlásil Zelenka, který kvůli tomu musel zmíněné scény konzultovat s pilotem Janem Dojčánem z brněnské společnosti Jamcopters.\n Zelenka vybíral aktéry dva roky, hledal uvěřitelnost, civilnost, přirozenost, ale i hravost. \nHádek ztělesní leteckého navigátora, který se nedávno vrátil z Izraele, Mádl coby majitel firmy ve volném čase rapuje a provokuje. \nSituace se začne komplikovat, když jeden z nich hodlá dron využít úplně jinak.", "headline": "Snímek Modelář plný dronů míří do kin, premiéru si odbyl v Brně", "keywords": ["Jihomoravský kraj", "Jiří Mádl", "Petr Zelenka (režisér)", "Kryštof Hádek", "Dron", "Modelář (film)", "kino", "Brno-město"], "publication_date": "2020-01-30 10:07:00"}