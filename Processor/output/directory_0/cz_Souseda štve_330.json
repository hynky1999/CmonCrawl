{"author": "Veronika Horáková", "brief": "Problém se sousedem, který v pronajaté místnosti chová exotická zvířata, má sedmašedesátiletý muž z Brna. Hadi podle něj zapáchají. A tak prostor označil jako místo testování na covid. Ke sporu přivolaní strážníci ovšem konstatovali, že na chodbě nic cítit není.", "category": "brno", "comments_num": "125", "content": "Místnost pro svou zálibu si pronajímá pětačtyřicetiletý muž v jednom z bytových domů v západní části Brna. Chová tam nejedovaté exotické hady.\n„Ačkoliv dřívější kontroly prý prokázaly, že terarista dodržuje všechna pravidla, jeho soused se proti chovu údajně nevybíravě vymezuje, a to i veřejně. Z balkónu prý pokřikuje na kolemjdoucí a podsouvá jim, že z místnosti je cítit zápach,“ uvedl mluvčí Městské policie Brno Jakub Ghanem.\nKdyž strážníci přijeli na místo, tak si hned všimli, že chovatel má balkon polepený cedulkami. Na jedné z nich se píše: „Pokud nic necítíte, prodělali jste covid-19. Navštivte lékaře!“ \nNalepil je tam zmiňovaný soused, kterému hadi vadí. \n„Hlídka z ulice nezaznamenala žádný zápach a chovatel ji pustil i dovnitř. Tam byl znatelný jen slabý pach zcela obvyklý při chovu zvířat a nijak nepříjemný. Na tento postřeh starší z mužů odvětil, že tedy strážníci pravděpodobně také prodělali covid a mají méně citlivý čich,“ dodal Ghanem.\nSoused nakonec cedulky sundal. Případ bude mít dohru u přestupkové komise.", "headline": "Souseda štve zápach z hadů, prostor označil jako místo testování na covid", "keywords": ["Jihomoravský kraj", "Jakub Ghanem", "Brno-město"], "publication_date": "2021-03-26 09:10:00"}