{"author": "Denisa Ovesná", "brief": "Na poštách, v nemocnicích, ve fastfoodech, na letištích, ale i ve školách a kancelářích. Dotykové obrazovky se staly běžnou součástí života, jenže tím, kolik lidí je na frekventovaných místech využívá, se na nich podle výzkumů může usadit až jedenapůltisíckrát více bakterií než na záchodovém prkénku. Což je například i v kontextu současné pandemie až děsivé číslo.", "category": "brno", "comments_num": "0", "content": "Ve spolupráci s odborníky z univerzit vzniká v laboratořích brněnské společnosti Fortes interactive řešení. Vyvíjejí tu samočisticí fólii Lotus, která udržuje svůj povrch čistý a zabraňuje bakteriím, virům i plísním, aby se množily a dále šířily. \n„Hlavním cílem naší práce je, aby byl dotyk, kterému se v životě nevyhneme, mnohem méně rizikový,“ vysvětluje zakladatel společnosti Libor Vošický.\nKdyž se prst dotkne obrazovky, dochází k přenosu nečistot. A v tu chvíli se na fólii pomocí denního či umělého světla aktivují čisticí procesy. Výsledkem je „nový“ povrch s nižším rizikem přenosu bakterií či virů. „Na fólii tiskneme speciální vrstvu, na níž neulpívají mikroorganismy,“ popisuje proces Vošický.\nFólie podle něj není škodlivá k životnímu prostředí a díky svým vlastnostem a průhlednosti nijak nesnižuje funkčnost dotykové obrazovky. Je možné ji aplikovat na odbavovací kiosky na letištích, na tablety, ale i na kliky dveří či madla nákupních košíků. \nStávající samočisticí fólie byly neprůhledné\nOstatní fólie se samočisticími účinky se doposud používaly jen například na tlačítka výtahů, protože jsou neprůhledné, a tím pádem neslučitelné s dotykovými obrazovkami.\nPrávě vývojem a výrobou dotykových panelů se firma Fortes interactive dlouhodobě zabývá, proto zde začali zkoumat, jak zamezit šíření nebezpečných mikroorganismů. \n„Na výstavách jsme postřehli, že někteří návštěvníci nechtěli používat naše panely kvůli obavě z přenosu bakterií a virů, které zůstávají na povrchu. Rozhodli jsme se proto vytvořit něco, co by ochránilo zdraví lidí a zároveň neomezilo jejich komfort,“ podotýká ředitel.\nJeho tým spolupracuje s firmou Synpo, jež vyrábí speciální lepidla, i s experty z brněnského VUT a z Centra polymerních systémů při Univerzitě Tomáše Bati ve Zlíně. \n„Projekt je výzva, přestože v oblasti antibakteriální ochrany povrchů máme dlouhodobé zkušenosti,“ říká Vladimír Sedlařík, ředitel centra a zároveň rektor univerzity.\nVýzkumníkům se podařilo vyvinout takzvanou nultou generaci fólie, která velmi dobře funguje v laboratorních podmínkách. Další fází je její testování a vylepšování v reálném prostředí. \n„Podařilo se nám získat podporu v rámci projektu Trend od Technologické agentury, takže i to nám ve výzkumu, vývoji a v celkovém zdokonalení produktu pomůže,“ uzavírá Vošický.\nJiná fólie už chrání cestující v severočeské MHD:", "headline": "Speciální fólii na displejích vyčistí od bakterií a virů obyčejné světlo", "keywords": ["Jihomoravský kraj", "bakterie", "Fólie", "Brno-město"], "publication_date": "2021-03-04 13:33:00"}