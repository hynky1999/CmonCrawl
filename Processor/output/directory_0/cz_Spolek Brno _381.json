{"author": "Robin Krutil", "brief": "Cyklistům v jihomoravské metropoli  došla trpělivost. Spolek Brno na kole s několika občany podal na město žalobu kvůli vyhláškám zakazujícím několik stovek metrů cyklistických obousměrek. Podle spolku tím magistrát ohrozil bezpečnost cestujících na kole.", "category": "brno", "comments_num": "113", "content": "Město na podzim minulého roku zrušilo na Mendlově náměstí a v ulicích Rumiště a Radnická dopravní opatření, které od roku 2015 umožňovalo cyklistům vjíždět do jednosměrných ulic i v opačném směru.\nBrno tak vyhovělo požadavku policie, podle které řidič parkující v takových ulicích vlevo při couvání do silnice nemůže cyklistu včas vidět, kvůli čemuž hrozí vzájemné srážky. „Riziko nehody je pro nás klíčové,“ upozornil policejní mluvčí Pavel Šváb.\nPodle spolku Brno na kole jsou však argumenty policistů liché a ani na základě vlastních dat o nehodovosti nedokázali nebezpečnost takzvaných obousměrek prokázat.\n „Magistrátní oddělení dat, analýz a evaluací samostatně zpracovalo analýzu nehodovosti, která ukázala, že jsou cykloobousměrky bezpečné. Odbor dopravy se přesto ztotožnil s nepodloženým názorem Policie ČR a cykloobousměrky nehledě na jejich prokázanou bezpečnost a užitečnost zrušil,“ uvedl mluvčí spolku Brno na kole Michal Šindelář.\nOdvolává se na belgickou analýzu Safety aspects of contraflow cycling, která uvádí, že protisměrná jízda v jednosměrce je bezpečnější než jízda po směru. „To je umožněno díky očnímu kontaktu, kdy na sebe řidič vozidla i kola přímo vidí a v případě potřeby se mohou i vyhnout,“ podotýká Šindelář.\nBrno svým rozhodnutím podle žalobců vytěsnilo cyklisty do míst s intenzivnější dopravou, čímž ohrozilo jejich bezpečnost.\n „Zároveň otevírá nebezpečný precedens, podle jehož vzoru může následovat rušení dalších stovek metrů a možná i kilometrů z toho mála opatření pro bezpečný pohyb lidí na kolech, které v Brně zatím vznikly,“ doplňuje Šindelář.\nMěsto žaloba zaskočila\nŽalobu svými penězi podpořili dárci z řad obyvatel města. Brno na kole bude zastupovat pražská společnosti Holubová advokáti, která už dosáhla zrušení podobné vyhlášky v pražském Karlíně.\n „Cyklistická doprava je fungující součástí běžného života téměř v každé metropoli světa. Měli bychom ji podporovat a ne potlačovat, jak chce brněnský magistrát,“ oznamuje právník Štěpán Holub.\nCílem spolku Brno na kole je zrušení zmíněných vyhlášek. „Magistrátu jsme již v rámci dříve podaných námitek nabídli řadu možných opatření v souladu s platnou legislativou. Rádi znovu nabídneme veškeré know-how k tomu, aby se lidé mohli v Brně bezpečně pohybovat na kole,“ uvedl Šindelář.\nBrněnský radní pro dopravu Petr Kratochvíl (ODS) pro ČTK sdělil, že jej žaloba zaskočila. Město má dvacet dní na odpověď soudu.\nPolicie žádala rušení opatření pro cyklisty i v dalších ulicích, ale nakonec se v nich podařilo najít jiná řešení. \nKratochvíl uvedl, že na konec března chystá setkání za účasti odboru dopravy, policistů i spolků, aby si vyříkali pohled na povolovací procesy u dopravních staveb a opatření. „S problémy se potýkáme čím dál více,“ poznamenal Kratochvíl.", "headline": "Spolek Brno na kole žaluje město za zrušení vjezdu cyklistů do protisměru", "keywords": ["Jihomoravský kraj", "ODS", "Policie ČR", "žaloba", "Brno-město"], "publication_date": "2020-02-05 16:27:00"}