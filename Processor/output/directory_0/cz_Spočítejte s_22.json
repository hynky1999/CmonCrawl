{"author": "MF DNES", "brief": "Uvažujete o koupi auta a váháte mezi novým a ojetým? Každé má své výhody – nové pocit jistoty, ojeté zase lepší cenu. Ale víte, kolik celkem bude stát jejich provoz? Které se vyplatí? Není výhodnější jezdit taxíkem?", "category": "auto", "comments_num": "313", "content": "Od babičky z Průhonic ke tchánovi do Zdib na druhém konci Prahy je to pouhých 31 kilometrů. A přece vás může cesta vaším pět let starým Renaultem Laguna přijít na 210 korun, což je skoro polovina ceny měsíční jízdenky na MHD. \nK tomuto téměř děsivému číslu jsme dospěli, když jsme propočítávali veškeré náklady na provoz auta. A pozor, do této částky není zahrnuta pořizovací cena auta ani havarijní pojištění. \nAni s novým autem to přitom není o moc lepší: s nejlevnější octavií vás výlet přes Prahu přijde na 155, s fabií na 120 korun.\nA čím méně kilometrů ročně najezdíte, tím více vás každý z nich bude stát. Je to logické: mnohé náklady (třeba cena vozu nebo jeho pojištění) jsou pořád stejné, takže je výhodnější \"rozpustit“ je ve větším počtu kilometrů.\nJaké auto se vyplatí?Abychom zjistili, jestli se vyplatí jezdit novým, nebo už použitým vozem, vybrali jsme tři typy aut, o která je v Česku největší zájem, a propočítali veškeré náklady na jejich provoz po dobu pěti let. \n\n\n\n\nBenzin, nebo nafta?\n\n\nVyplatí se pečlivě vybírat, zda pořídit auto s benzinovým, nebo naftovým motorem? Je to možná překvapivé, ale při pohledu do tabulek celkových nákladů se ukázalo, že rozdíly jsou velmi malé, až zanedbatelné. \nPočítali jsme totiž s tím, že bude pokračovat dlouhodobý trend obdobných cen obou druhů pohonných hmot, a kalkulovali s částkou 29 korun za litr benzinu i nafty.\nJediný rozdíl pramení z úspornosti motorů. Tak třeba Škoda Octavia s benzinovým motorem 1.4 MPI spotřebuje (při 15 tisících kilometrech za rok) za pět let provozu palivo za 154 tisíc korun, zatímco úspornější dieselový Renault Laguna s motorem 1.9 dci za 134 tisíce. \nRozdíl je tedy pouhých 20 tisíc korun ve prospěch naftového motoru. U něj je však třeba počítat s vyšší pravděpodobností problémů kvůli složitější technice (váha vzduchu, turbodmychadlo). \nCo se týče nových vozů, problém dieselů je v tom, že za ně automobilky požadují podstatně vyšší sumy než za benzinové agregáty. \nLze proto říci, že u malých vozů se nafta nevyplatí vůbec (respektive až po 300 tisících kilometrech), u velkých aut to může být třeba už po 40 tisících.\n\n\nNávod na výpočetZda se to vyplatí u vámi vybraného auta, můžete zjistit podle vzorce:\n\n\n* (cena naftového auta + (povinné ručení x doba vlastnictví vozu v letech)) minus (cena benzinového auta + (povinné ručení x doba vlastnictví vozuv letech)) = cena 1* (cena benzinu krát průměrná spotřeba benzinu) minus (cena nafty krát průměrná spotřeba nafty)) = cena 2* cena 1 děleno cena 2, výsledek krát 100 = počet kilometrů, po nichž se vyplatí pořídit si dieselový motor.\n\n\nKonkrétní příklad výpočtu\n\n\nŠkoda Octavia 1.4 MPI (424 900 Kč) v. Octavia 1.9 TDI (509 900 Kč), povinné ručení u ČP s 10% spoluúčastí; benzin i nafta 29 Kč/litr:\n(509 900 + (8478 x 5)) – (424 900 + (5280 x 5)) / (29 x 7,1) – (29 x 5,1) x 100 = 173 965 km\nPo ujetí této vzdálenosti se vyplatí naftový motor v nové octavii.", "headline": "Spočítejte si, kolik stojí provoz auta", "keywords": ["Opel", "Ford", "Peugeot", "Renault", "Škoda Auto", "Ford Mondeo", "Škoda Fabia", "Škoda Octavia", "Česká pojišťovna", "Škoda Auto", "Poradna: Rozvod", "Poradna: Zdraví", "Průhonice", "classic", "Zdiby", "Renault laguna"], "publication_date": "2007-05-28 10:55:04"}