{"author": "Veronika Horáková", "brief": "MF DNES má k dispozici část rozsudku, ze kterého vyplývá, komu nepravomocně odsouzený bývalý šéf brněnských strážníků Jaroslav Přikryl zahlazoval pokuty za špatné parkování.", "category": "brno", "comments_num": "41", "content": "Celkem v jednatřiceti případech podle obžaloby zahladil bývalý šéf brněnských strážníků Jaroslav Přikryl pokutu lidem, kteří špatně parkovali. Soud nakonec uznal důkazy za dostatečné jen u sedmi z nich a Přikrylovi v polovině října uložil podmínečný trest na osmnáct měsíců, pokutu 120 tisíc korun a zákaz činnosti na tři roky (více o rozsudku čtěte zde).\nOdsouzený se odvolal, a tak kauza bude pokračovat.\nMezi prokázanými případy jsou tři pokuty u aut firmy Sun Drive, která se podílela například na projektech Jihomoravského kraje Rodinné pasy a Senior pasy. Pokutu dostali Jiří Meduna, Veronika Dostálová a Jiří Dvořáček během festivalu ohňostrojů Ignis Brunensis v roce 2012, když firemními vozy parkovali na zákazu vjezdu.\nSoud měl k dispozici nahrávku z odposlechu, na které s Přikrylem hovoří jednatel Sun Drive Jiří Carda. Prosí tehdejšího šéfa strážníků, zda by nemohl pokuty nějak vyřešit. Přikryl ho pozval na kávu (o dalších praktikách jsme informovali i zde).\n„V rozsudku se skutečně hovoří o našich třech vozech, které parkovaly u Brněnské přehrady v době festivalu ohňostrojů. Měli jsme tam ale povolení k parkování,“ vysvětluje Carda, proč chtěl pokuty odpustit. Řidiči však chybovali, protože ono povolení v autě neměli.\nPokuta pro jednatelku kliniky\nOdposlechy sehrály roli také v dalším případě, ve kterém se přestupku dopustila jednatelka brněnské soukromé nemocnice SurGal Clinic Jitka Kellnerová. V červnu 2012 parkovala se svým autem všemi čtyřmi koly na chodníku. Na záznamu z odposlechu Přikryl naznačuje, že se přestupek dá řešit domluvou.\n„Já se ráda domlouvám, domluva je nejlepší,“ říká na nahrávce Kellnerová. Přikryl posléze svoje chování u soudu vysvětloval tím, že dotyčná vezla svoji sestru do porodnice na Obilním trhu a v takovém případě se přestupky promíjí.\nZa jakých okolností odposlechy vznikly, nechce krajské státní zastupitelství komentovat. Ani městský soud podrobnosti o jejich pořízení neprozradil. „Opatřil je příslušný orgán v rámci přípravného řízení předcházejícího podání obžaloby. Příkaz k odposlechu dal soud,“ informovala mluvčí Městského soudu v Brně Gabriela Stočková.\nNe ve všech případech, se kterými obžaloba u Přikryla přišla, však byly k dispozici odposlechy. U některých zase nebylo prokazatelné, že dotyční hovoří o zahlazování pokut.\nTýká se to například sestry bývalého brněnského primátora Romana Onderky Dany Svátkové, brněnského zastupitele Pavla Sázavského (ČSSD), majitelky parfumerie Anny Kokolusové, majitele rádia Petrov a předsedy představenstva firmy AZ Servis Aleše Pohanky či člena představenstva Vinařství Lahofer Jaroslava Chaloupeckého.\nVinným soud Přikryla shledal naopak v případu týkajícího se vozu Sportovního klubu policie Kometa Brno. Auto měl na starosti Jan Radoberský. „Jsem pouze jeho správcem, jinak s ním jezdí strážníci nebo policisté. V době, kdy měli obdržet pokutu, jsem také vůz neřídil,“ tvrdí Radoberský. Přestupek se podle rozsudku stal v srpnu 2011.\nPo podmíněném trestu musel u strážníků Přikryl skončit\nA mezi provinilými řidiči se objevil také Viktor Štofček. Jeho jméno figuruje v představenstvu vinárny U Královny Elišky na Mendlově náměstí v Brně. Podniku vyhlášeného svými diskotékami už za minulého režimu. Přestupku se dopustil v březnu roku 2012, když v Březinově ulici parkoval dvěma koly na chodníku.\nPoslední případ, kde soud shledal Přikryla vinným, se týká auta patřícího stavební společnosti Japez sídlící ve Vranovicích na Brněnsku. Auto stálo v brněnské Gallašově ulici všemi čtyřmi koly na chodníku. U těchto dvou případů soud nerozhodl na základě odposlechu.\nO místo šéfa strážníků přišel Přikryl všechna obvinění popírá a věří, že bude zproštěn viny. Soud se přitom zabývá ještě jedním jeho případem. A sice že podle obžaloby nedovoleně manipuloval s osobními daty pokutovaných v systému městské policie.\nZa tento přečin byl pravomocně odsouzen k podmínečnému trestu a musel skončit u městské policie, kde ho letos na jaře nahradil Bohumil Šimek (více o novém šéfovi strážníků čtěte zde).\nPřikryl však podal dovolání k Nejvyššímu soudu, který rozsudek na začátku října zrušil a případ vrátil zpět k městskému soudu (více čtěte zde). „Spis už jsme dostali. Termín jednání jsme určili na začátek února,“ uvedla mluvčí soudu Stočková.", "headline": "Stačilo zavolat, zajít na kávu. Tak exšéf strážníků v Brně mazal pokuty", "keywords": ["Kometa Brno", "Jihomoravský kraj", "ČSSD", "Roman Onderka", "Bohumil Šimek", "Jan Meduna", "Nejvyšší soud", "Káva", "Brněnsko", "Petrov", "Brněnská přehrada", "Městský soud v Brně", "sportovní klub", "Vranovice", "Mladá fronta DNES", "Ignis Brunensis", "pokuta", "Brno-město"], "publication_date": "2014-12-03 07:05:00"}