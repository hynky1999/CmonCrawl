{"author": "Michal Horák", "brief": "Brněnskou Kajot arénu, domovský stánek hokejové Komety, odpoledne obsypaly stovky lidí. Nepřišly ale na další zápas modrobílého týmu. Na tři sta dětí z dětských domovů z celého kraje se do Brna sjely na třetí ročník charitativní akce Dortiáda s Kometou.", "category": "brno", "comments_num": "2", "content": "Už od rána cukráři sváželi do útrob Kajot arény desítky dortů ve stylu brněnského hokejového týmu. Právě soutěž krásy \"hokejových\" dortů dala celé akci jméno. Ale zdaleka nešlo jen o ně. \n\"Akce je zaměřená hlavně na děti z dětských domovů, které do arény zveme a chystáme pro ně různé hry před halou i uvnitř. Mohou si zabruslit přímo na ploše, kde hráči vybojovali semifinále, setkat se tu s hokejisty nebo vyfotit. No a na závěr po vyhodnocení soutěže pozvané děti mohou všechny dorty sníst,\" vylíčila mluvčí Komety Hana Novotná.\nPrvní ročník dortiády byl jen pro děti z domovů, od loňska je ale akce přístupná všem. Proto se to v hale i kolem ní hemžilo i dětmi, které přišli s rodiči. A dorty je opravdu zaujaly. \"Tati, podívej, tady je komeťácký parník! Pro ten budu hlasovat,\" ukazoval chlapec s kšiltovkou s logem Komety. Jiný dort cukrář ztvárnil jako spícího fanouška Komety. \"To je asi obrázek loňské sezony, kdy Kometa spala,\" komentoval s úsměvem starší muž.\nMezi padesátkou soutěžících dortů byl ale taky sladký horkovzdušný balon, který vynášel vzhůru hráče Komety. Nechyběla ani brusle nebo obří marcipánový pohár. Malé kluky ale nejvíc zaujal dort na kterém seděly odhalené roztleskávačky.\nV porotě se objevili současní hokejisté i brněnské hokejové legendy. Největší potlesk dětí sklidili finský brankář Sasu Hovi a trenér Komety Zdeněk Venera. Nechyběl ani primátor Brna Roman Onderka. \"Je tady spousta lidí, kteří nemají v životě štěstí, nesou si s sebou nějaký handicap. Úspěšní sportovci by jim měli pomáhat,\" řekl při zahájení Dortiády Onderka.\nA děti z dětských domovů si odpoledne náležitě užívaly. Třeba s brankářem Hovim se chtěl vyfotit každý. \"Mám ho moc rád, i když Trvaj je trochu lepší. Když Kometa hraje, koukáme se na to v televizi. Ale byl jsem už i tady v hale,\" vyprávěl Jakub Čech, který přijel spolu s dalšími handicapovanými dětmi z domova ve Slavkově u Brna. \nSympatický Sasu Hovi dětem rozdával své úsměvy. \"Je moc důležité, že můžeme dětem pomoct. Občas je navštěvujeme přímo v domovech, i pro nás je to zajímavé,\" zhodnotil brankář.", "headline": "Stovky dětí na stadionu Komety vybíraly nejhezčí hokejový dort", "keywords": ["Jihomoravský kraj", "Roman Onderka", "Kometa", "Handicapovaní", "primátor", "televize", "Brno-město"], "publication_date": "2012-03-24 17:19:00"}