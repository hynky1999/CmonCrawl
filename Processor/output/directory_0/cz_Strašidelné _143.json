{"author": "František Dvořák", "brief": "„Při hromadné dopravní nehodě doporučujeme, aby všechny osoby opustily co nejdříve vozidlo a nezdržovaly se v blízkosti havarovaných vozidel,“ opakují policisté i dopravní experti stále dokola. Názorně to zdůvodňuje video z nehody při kalamitě na dálnici D5 z uplynulého týdne.", "category": "auto", "comments_num": "412", "content": "Při čtvrteční bouračce na plzeňské dálnici se srazilo 36 aut, šest lidí utrpělo zranilo a provoz se zastavil na jedenáct hodin. Více čtěte zde.\nVideo z palubní kamery jednoho z řidičů, který ve skrumáži v hustém sněžení na D5 uvázl, názorně ukazuje, proč není bezpečné v autě v takových případech zůstávat. Rada je jednoznačná: urychleně auto opusťte a šup za svodidlo!\nPokud nehrozí akutní nebezpečí (požár, výbuch apod.) je třeba při evakuaci nezmatkovat, pokud jsou ve vozu další lidé, ověřte, že jsou sami schopní auto bezpečně opustit. Dávejte extrémní pozor při vystupování a pohybu ve vozovce na další auta. Pokud je to možné, vystupujte na straně přiléhající ke svodidlu. \nPři opouštění vozu byste na sobě měli mít také reflexní vestu. V zimě nezapomeňte bundu, rukavice, mobil.\nPokud uváznete s autem v levém pruhu, je situace složitější. „V této situaci bylo lepší jít nejprve mezi středová svodidla tak, aby jste se nedostali do protisměru. A dokud nehoda probíhala a byly tam návazné srážky, bylo lepší zůstat ve středním dělícím pásu. A poté pokud jste měli dostatečný rozhled a vyhodnotili, že se mohou dostat na druhou stranu, tak teprve poté silnici přejít,“ radí pro portál iRozhlas.cz Tomáš Neřold, vedoucí oddělení BESIP.\n„Je přirozené a také povinností účastníků dopravní nehody si vzájemně pomoci,“ připomíná Neřold.", "headline": "Strašidelné video z D5 vysvětluje, proč máte po nehodě utéct za svodidla", "keywords": ["BESIP", "vesta", "Tomáš Neřold", "dálnice", "Policie ČR", "dopravní nehoda", "havárie"], "publication_date": "2022-01-23 18:00:00"}