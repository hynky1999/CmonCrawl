{"author": "Karolína Kyselová", "brief": "Za bití bezdomovců jim hrozilo až osmileté vězení. Brněnský soud nakonec strážníkům Janu Jebasovi a Richardu Kočímu uložil dvouleté a tříleté odnětí svobody s podmíněným odkladem na pět let. Policejní uniformu neoblečou po stejnou dobu.", "category": "brno", "comments_num": "12", "content": "Uložení nejvyššího možného podmíněného trestu soud odůvodnil bezúhonností strážníků a jejich přílišnou horlivostí. \n\"Oba strážníci zatím nebyli trestaní a ve jménu zákona jednali až příliš horlivě. Zapomněli na to, že bezdomovci jsou taky jen lidé a že na ulici může skončit každý,\" vysvětlil soudce Jaroslav Chochola. Oběma strážníkům uložil pětiletý zákaz činnosti.\nObhájci se při hájení Kočího a Jebase, kteří od bitých bezdomovců dostali přezdívku \"Pavouk\" a \"Ještěrka\", odvolávali na nevěrohodnost svědků. Svědčili totiž další bezdomovci, kteří se s oběma strážníky dostali do křížku. \nSoudce sice uznal, že svědci a bití bezdomovci měli motiv se policistům pomstít, ale možnost falešného obvinění odmítl. \n\"Žádný ze svědků nebyl trestaný a jejich přestupky jako žebrání nebo popíjení vína na ulici jsou dány tím, že nemají domov,\" dodal Chochola.\nV neprospěch \"Ještěrky\" a \"Pavouka\" mluvily důkazy. Soud uznal, že oba strážníci bezdomovce na přelomu roku 2012 a 2013 několikrát odvedli do opuštěného areálu u ulice Dornych. Tam bezdomovce zbili teleskopickými obušky, vyhrožovali jim smrtí a vzali jim i osobní věci, které postupně vyhazovali z okna. Předměty nalezené pod okny opuštěné budovy u soudu později posloužily jako důkazy.\nStrážníci svou vinu popírají\nOba svou vinu popřeli a tvrdili, že se jim chtějí bezdomovci pomstít. Uvedli i další dva důkazy ve svůj prospěch. Kočí se u soudu ohradil, že v době, kdy k bití bezdomovce došlo, měl měsíc řádnou dovolenou. Jebas zase nesouhlasil, že bezdomovci vyhrožoval velkou černou zbraní. Ve službě měl prý krátkou a stříbrnou.\nStrážníkům ale uškodily nesrovnalosti v jejich výpovědích. Výpovědi svědků ve prospěch zbitých bezdomovců soud naopak označil za věrohodné.\n\"Nesmyslné je už samotné odvádění bezdomovců na odlehlé místo. Bezdomovci by navíc nebyli schopní vymyslet takto složitý komplot s přímými důkazy, aby někoho falešně obvinili,\" řekl při odůvodnění soudce. \nObhájci obou odsouzených si ponechali lhůtu na odvolání. S výsledkem jednání spokojení nejsou. \n\"V našem rozhodovacím systému jde o typický případ odsouzení. Obžaloby bývají zproštěny jen tři až čtyři procenta lidí. V porotním systému by můj klient dopadl líp,\" podotkl obhájce Richarda Kočího Oldřich Ševčík. Státní zástupce se lhůty na odvolání vzdal.", "headline": "Strážníci \"Pavouk\" a \"Ještěrka\" dostali za mlácení bezdomovců podmínku", "keywords": ["Jihomoravský kraj", "Bezdomovec", "soudce", "kočí", "obhájce", "vězení", "Brno-město"], "publication_date": "2014-04-07 16:21:00"}