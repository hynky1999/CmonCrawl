{"author": "Martina Procházková", "brief": "Pokud kupujete auto z druhé ruky a \"papírování\" je na vás, kupní smlouva nemusí zabrat více než stránku. Trvejte však na přesném a podrobném popisu technického stavu auta. Naprostá většina sporů doprovázejících nákup ojetiny totiž vzniká špatným popisem stavu vozu.", "category": "auto", "comments_num": "19", "content": "Redakce iDNES.cz oslovila právního experta a prodejcům i kupujícím přináší vzor smlouvy i dodatku k technickému stavu auta. „Nejpodstatnější je popsat technický stav vozu, protože naprostá většina sporů vznikajících z prodeje vozů pramení z jejich vad,“ radí advokát Michal Dlabola.\nKupní smlouva zabere stránku a stačí, když bude obsahovat jen nutné náležitosti. Kromě povinných informací o obou kupních stranách je třeba řádně identifikovat auto, uvést tovární a státní poznávací značku a především rodné číslo vozu (VIN). Ve smlouvě nesmí chybět dohodnutá prodejní cena vozu i s příslušenstvím, měna a rovněž forma úhrady - tedy jestli peníze prodávajícímu dáte hotově na ruku, zašlete mu je na účet, či zda na kupované auto platíte zálohu.\nPozor na problémy s převodem auta\nV dobré smlouvě nesmí chybět odstavec s informací, že okamžikem převzetí auta majitel odpovídá za vůz a také za nebezpečí škody na vozidle. Spolu se smlouvou má kupující obdržet i veškeré doklady k autu. Důležitý je pak bod, ve kterém se obě strany zavážou, že neprodleně po podpisu smlouvy společně a osobně požádají na registru o zápis o změně majitele auta. Mají na to totiž jen deset pracovních dnů.\n„Na příslušný obecní úřad, který vede registr vozidel, musí dojít prodávající i kupující společně a vyplnit tam předepsaný formulář. Nebo tam zajde jen jeden z nich, ale musí mít na formuláři nebo na plné moci úředně ověřený podpis toho druhého,“ radí právník. Formulářem však povinnosti nekončí. K žádosti je třeba připojit protokol o evidenční kontrole vozu z STK (ten nesmí být starší než 14 dnů) a zelenou kartu. \n„Ideální řešení je zajistit předem evidenční kontrolu a povinné ručení, podepsat kupní smlouvu a potom hned společně dojít na úřad. Pokud se to takto neudělá, hrozí riziko, že pokud jedna ze stran smlouvy následně přestane komunikovat, pak úřad vůz na nového vlastníka nepřepíše. K převodu je nutná buď osobní přítomnost původního i nového vlastníka anebo jejich ověřené podpisy a bez toho úřad nového vlastníka vozu do registru zapsat nesmí,“ varuje Michal Dlabola.\nNejdůležitější je technický protokol\nPřed podpisem smlouvy si ponechte dostatek času a auto si dobře prohlédněte, vyzkoušejte všechny funkce auta, zkontrolujte interiér i stav vnější karoserie. Není na škodu, pokud s vámi auto prohlédne technik. Veškeré údaje je pak dobré sepsat spolu s prodávajícím do protokolu o technickém stavu vozidla, který se stane neoddělitelnou přílohou smlouvy. Obrňte se trpělivostí a buďte důslední. Proberte i historii auta a stav všech jeho částí.\n„Prodávající odpovídá kupujícímu za to, že prodávaný vůz odpovídá jeho popisu ve smlouvě, a v případě, pokud popis nějaké vlastnosti vozu v kupní smlouvě chybí, pak prodávající odpovídá kupujícímu za to, že prodávaný vůz má vlastnost „obvyklou“. Ovšem určit, co je například u desetiletého vozu ještě obvyklé, a není tedy jeho vadou, a co již tuto „obvyklost“ přesahuje, může být dost problematické,“ upozorňuje advokát. \nTypickým příkladem je lak karoserie auta. Je samozřejmé, že po čase se na laku objeví stopy od kamínků či menší škrábance. Ale kolik jich má být jak veliké jsou ještě v toleranci, to je otázka spíše pro filosofa.\n„Proto doporučuji popsat technický stav vozu co možná nejpodrobněji, protože jedině pak budou mít prodávající i kupující jistotu v tom, co je vadou vozu, když tou nebude odchylka od „obvyklosti“, ale odchylka - pochopitelně k horšímu - od popsaného technického stavu,“ dodal Dlabola.\nProtokol by měl kromě SPZ a tovární značky obsahovat rok výroby auta, druh vozu, jeho značku a model. Je dobré též vypsat všechny dokumenty a zaměřit se též na historii auta - tedy kolik mělo vlastníků, jaký je jeho původ, ze které země bylo dovezeno, kolik má najeto. Podrobně popište též stav karoserie, motoru, podvozku, ale také provozních kapalin.\nZaznamenejte také, pokud jste auto společně testovali na zkušební jízdě, kolik jste ujeli kilometrů a zda jste při jízdě objevili nějakou závadu. Do protokolu též uveďte veškerou instalovanou výbavu auta. Pečlivost se v tomto případě vyplatí oběma stranám.", "headline": "Stáhněte si: kupní smlouva na ojetinu, důležitý je popis stavu auta", "keywords": ["Škoda Auto", "Kupní smlouva", "Podpis", "Poradna: Povinné ručení", "Registr vozidel", "smlouva", "advokát", "vina", "ojetina", "protokol", "Stanice technické kontroly (STK)", "historie", "Portable Document Format (PDF)", "státní poznávací značka (SPZ)"], "publication_date": "2015-12-09 00:00:00"}