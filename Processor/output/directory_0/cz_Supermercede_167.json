{"author": "Michal Šafránek", "brief": "S racčími křídly je u supersportovního mercedesu konec. Po dlouhém postupném odhalování se automobilka pochlubila novým modelem AMG GT.  V Affalterbachu představili vybraným novinářům sériovou podobu svého nového \"granturisma\", iDNES.cz byl u toho.", "category": "auto", "comments_num": "11", "content": "Vzhled je sice otázkou vkusu, design nového GT si ale přesto dovolíme zhodnotit jako velmi povedený. Dost možná i proto, že na rozdíl od extravagantního předchůdce SLS, který je považován za duchovního nástupce legendárního modelu 300 SL, je \"gétéčko\" trochu usedlejší a tím asi i vzhledově přijatelnější pro širší spektrum zákazníků. To, že mu chybí křídlově otevírané dveře, mu vůbec neuškodilo. Přínosem je naopak nižší těžiště a agilnější jízdní vlastnosti. \nČasto a nahlas se na premiéře hovořilo o tom, čemu je nový mercedes vlastně podobný a padaly tu i hodně zajímavé značky a jména modelů. Ještě větší diskuze se vedly na téma vnějších rozměrů. Ty totiž výrobce z neznámého důvodu neprozradil. \nVe srovnání s předchůdcem SLS je nové GT vizuálně o dost menší, ve skutečnosti to tak ale zřejmě nebude. \nNeoficiální zdroje hovoří o rozdílu osmi centimetrů na délku a dvou na šířku. Výška má být srovnatelná a rozvor má být údajně kratší o 5 centimetrů.\nPodle nás je AMG GT asi nejvíce inspirované svým předchůdcem, alespoň v přední části. Nové světlomety v duchu současných stuttgartských sourozenců mu zajišťují jemnější výraz a dodávají na eleganci. Jako celek působí čelní partie svalnatě a hlavně povědomě. S trochou fantazie je tu vidět jistá paralela s historickými modely 300 SL (Gullwing) nebo W113 (Pagoda). Velmi působivá je i boční silueta, která dává vyniknout hlavně tradičně velmi dlouhé kapotě.\nAsi nejvíce reakcí na design vyvolala netypicky tvarovaná záď, ačkoliv jsme se již podobného řešení dočkali u velkého kupé třídy S. Většina z přítomných ji ihned přirovnávala k zadním partiím legendárního modelu jiného stuttgartského výrobce. Posuďte sami, jak moc je srovnání s Porsche 911 relevantní.\nDvě verze\nNovinka bude dostupná ve dvou verzích, standardní GT a výkonnější GTS, kromě označení, odlišného lakování mřížek a dalších pár detailů se od sebe navenek ale prakticky neliší. Za příplatek je k dispozici také paket karbonových doplňků.\nAMG GT se drží koncepce, kterou ctil i jeho nepřímý předchůdce, model SLS. Motor je tedy uložený podélně za přední nápravou, převodovka je spolu s rozvodovkou umístěna u zadní hnané nápravy. Toto řešení nazvané transaxle zajišťuje lepší rozložení hmotnosti, které je pro sportovní vozy klíčové. V novém GT je poměr hmotnosti téměř ideálních 47:53, nepatrně vyšší zatížení zadní nápravy nevadí, naopak je výhodné z hlediska trakce. \nKaroserie i šasi jsou zajímavým koktejlem materiálů. Třeba kapota motoru je vyrobena z hořčíku, zatímco víko zavazadlového prostoru s ocelového plechu. Hlavním stavebním materiálem je tu ale hliník. Cílem konstruktérů bylo kromě vysoké pevnosti v ohybu a krutu, také nízké těžiště a hmotnost. Jelikož je více než 90 % hmotnosti prostorového rámu tvořeno komponenty z hliníkových slitin, karoserie váží senzačních 231 kilogramů.\nVelkou péči věnovali u AMG také aerodynamice, byť součinitelem odporu vzduchu se ve svých materiálech nechlubí. Tvarová optimalizace se dotkla nejen proudění kolem vozu, ale i odvodem tepla z motoru a přívodem vzduchu k brzdám. \nStabilitu vozu pomáhají zvyšovat nejen spodní difuzory, ale i automaticky výsuvný zadní spojler, zvyšující přítlak na zadní nápravě ve vysokých rychlostech. \nNavzdory sportovnímu naturelu hodlá „gétéčko“ nabídnout i solidní cestovní komfort. Ředitel divize AMG Thobias Moers se na prezentaci nechal slyšet, že záměrem inženýrů bylo vytvořit velmi agilní sportovní model vhodný pro každodenní využití. Tomu ostatně odpovídá i použitá technika.\nZavěšení všech kol je tvořeno dvojitými lichoběžníky, GT je opatřeno konvenčními tlumiči, silnější verze má standardně adaptivní tlumiče s možností volby ze třech přednastavených programů (Comfort, Sport a Sport Plus). „Gétéčko“ je vybaveno zadním samosvorným diferenciálem, GTS má diferenciál elektronicky řízený.\nNový sportovní mercedes jezdí na devatenáctipalcových ráfcích, silnější specifikace má vzadu ráfky o palec větší. Patřičný grip zajišťují pneumatiky Michelin Pilot Super Sport, případně Pilot Sport Cup 2, které jsou součástí příplatkového paketu DYNAMIC PLUS. Brzdy jsou standardně vybaveny mohutnými ocelovými kotouči, „gétéeso“ může být za příplatek vyšlechtěno i lehkými karbono-keramickýmu kotouči.\nPod kapotou pracuje zcela nový bi-turbo vidlicový osmiválec označený M178, který nabízí ze čtyřlitrového objemu 462, respektive 510 koní (GTS) a 600 případně 650 Nm. Jeho maximální výkon je přitom k dispozici při 6000 a 6250 otáčkách, zatímco vrchol točivého momentu je dostupný v rozmezí 1600-5000 / 1750-4750 otáček (GTS). Ručička otáčkoměru je po zásahu omezovače zastavena na hodnotě 7200, otáček, tedy na stejné hranici jako u předchozího atmosférického osmiválce 63 AMG.\nPozoruhodné jsou i dynamické vlastnosti. Sprint z klidu na 100 km/h stihnou oba deriváty do čtyř vteřin (4,0/3,8) oba zároveň pokoří i magickou třístovku. Standardní GT umí jet až 304 km/h, GTS o 6 kilometrů rychleji.\nMohutný potenciál ale není jedinou zajímavostí nového motoru, za pozornost stojí i jeho konstrukce. Vidlicový osmiválec totiž technicky vychází s dvoulitrového řadového čtyřválce 45 AMG. Má dvojnásobný objem, stejné vrtání a zdvih, stěny válců potažených materiálem Nanoslide i třetí generaci piezo vstřikovačů paliva. Technickou inovaci představuje dvojice turbodmychadel integrovaná do prostoru mezi řadami válců, jenž spolu svírají obvyklý úhel 90°. Toto řešení nejenže zajišťuje optimální reakce a nízké emise výfukových plynů, ale zároveň dodává motoru velmi kompaktní velikost. \nDíky suché klikové skříni z kovaného hliníků, mohl být motor uložený o 55 mm blíže k silnici, což se projevilo hlavně na snížení těžiště. Lehčí materiály a kompaktní konstrukce příznivě ovlivnila také hmotnost, agregát bez provozních kapalin totiž údajně váží jen 209 kilogramů. Stranou zájmu konstruktérů nezůstala ani zvuková kulisa motoru. Variabilní výfukové potrubí se škrtícími klapkami na obou zadních tlumičích umožňují řidiči měnit razanci zvuku v závislosti na náladě a okolnostech. O přenos točivého momentu na zadní kola se v obou případech stará sedmistupňová dvouspojková převodovka.\nPastvou pro oči je i dvoumístný sportovní interiér, kterému dominuje masivní středový tunel s precizně provedenými kruhovými ovladači, voličem automatické převodovky a palubního systému. Nechybí zde ani tradiční logo výrobce z Affalterbachu vyražené do kůže před loketní opěrkou. Sportovní ambice podtrhují perfektní anatomické sedačky, kovové pedály a malý v dolní části zploštělý volant. Povaze každodenního společníka odpovídá také výbava, která si v ničem nezadá ani s luxusními stuttgartskými sedany. \nNa výběr je třeba ze dvou multimediálních systému, několika barevných schémat a typů čalounění, interiérových dekorů až po špičkové High-End audio od firmy Burmester. Na tradičně výtečné úrovni je zde i řemeslné zpracování. Příjemným překvapením je i zavazadlový prostor, který nejenže nabízí nečekaně velkorysý objem 350 litrů ale je i dobře přístupný.\nAMG GT bude vybaveno řadou elektronických strážců, které používají i ostatní sourozenci. Bližší specifikace ale budou zřejmě dostupné až v době vydání ceníku.\nOficiální ceny oznámí automobilka začátkem října, pravděpodobně v průběhu pařížského autosalonu, ve stejnou dobu bude možné zadávat i objednávky. První kousky dorazí do showroomů v průběhu března 2015.", "headline": "Supermercedes AMG GT se představuje. Už jsme v něm seděli", "keywords": ["Mercedes-Benz", "Porsche", "GTS", "Mercedes", "Michelin (firma)", "GTS", "AMG", "design", "Auto-moto"], "publication_date": "2014-09-12 12:26:00"}