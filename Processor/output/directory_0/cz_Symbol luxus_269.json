{"author": "Luděk Vokáč", "brief": "Tradice nezavazuje, i tím se řídí Rolls-Royce pod vedením BMW. Kdysi ultrakonzervativní automobilka na autosalonech ukazuje studie, a tou poslední bude dokonce elektromobil. A co víc, firma Rolls-Royce ho bude zkoušet v praxi.", "category": "auto", "comments_num": "13", "content": "Na ženevském autosalonu ukáže Rolls-Royce ukáže studii 102EX, prozatím jediný exemplář elektromobilu této exkluzivní značky. První elektromobil v segmentu nejluxusnějších aut světa bude sloužit jako experimentální laboratoř. \nStudie 102EX je vlastně na elektrický pohon přestavěný model Phantom. Rolls-Royce s ním bude objíždět Evropu, Blízký východ, Asii i Severní Ameriku a bude současným majitelům vozů prestižní značky nabízet možnost vůz krátce vyzkoušet. Automobilka bude sbírat jejich ohlasy a ty pak využije v praxi. Jedním dechem ale Rolls-Royce dodává, že se zatím se sériovou produkcí elektromobilu nepočítá.\nRolls-Royce ale tímto způsobem nejspíš testuje, jak daleko od svých tradic může zajít. Automobilka, která byla po desetiletí symbolem konzervativnosti, si v poslední době s tradicemi dělá čím dál menší potíže. Pod vedením BMW si zachovala prestižní status ale zároveň přijala moderní postupy. A zákazníkům se to líbí.\nA tak pokud odhlédneme od tradic, které mimochodem zahrnují i po desetiletí vyvíjený osmiválec 6,75 litru, který BMW nahradilo svým vlastním dvanáctiválcem, dává elektrický Rolls-Royce určitý smysl. Velká a těžká limuzína snadno pojme dostatečné množství baterií. V už tak vysoké ceně se navíc nemusí nákladný elektrický pohon příliš projevit. Reprezentativní limuzíny také nemusí denně najezdit přehnanou porci kilometrů a mají šanci se snáze dobíjet ve špičkově vybavených garážích.\nProto bychom se nedivili, kdyby nakonec elektrický Rolls-Royce Phantom zájem potenciálních zákazníků získal. BMW má s vývojem elektromobilů dostatečné zkušenosti a současný koncept by se tak mohl do sériové podoby přetavit velmi rychle. Jen ta světélkující Spirit of Ecstasy na masce je možná trochu nevkusná...", "headline": "Symbol luxusu Rolls-Royce bude jezdit na elektřinu", "keywords": ["BMW", "Rolls-Royce", "Elektřina", "Elektromobil", "Rolls-Royce", "BMW (automobilka)", "Poradna: Masky", "Ženeva", "Severní Amerika", "Blízký východ", "Asie", "Autosalon Ženeva 2011"], "publication_date": "2011-02-21 10:00:00"}