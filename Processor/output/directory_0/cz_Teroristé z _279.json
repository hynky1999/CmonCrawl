{"author": "pro iDNES.cz", "brief": "Jen málokterá automobilka se každý den dostane se svými vozy do televizních zpráv po celém světě. Nechtěnou reklamu zajišťují Toyotě bojovníci Islámského státu, kteří si oblíbili modely Hilux a Land Cruiser, stejné automobily však najdeme na obou stranách barikády.", "category": "auto", "comments_num": "203", "content": "Obvykle vídáme reklamy na automobily, jak se prohání po klikatých cestách v krásných přírodních oblastech například francouzské riviéry, Toskánska nebo alpských kopců.\nV poslední době se však objevují záběry z prašného a nehostinného prostředí na syrsko-iráckých hranicích, kde se ve velkých kolonách nových nablýskaných Toyot Hilux producírují zahalení džihádisté se zbraněmi v ruce a kulomety připevněnými na korbě pick-upů.\nPochopitelně nejde o sebevražedné video marketingového oddělení Toyoty, ale o profesionálně natočená propagandistická  videa od teroristů z Islámského státu (IS).\nOdolný jako tank\nProč ale téměř výhradně používají pick-upy od Toyoty? Porovnávali snad teroristé recenze aut v západních automobilových časopisech, srovnávali ceny na internetu nebo se dívali na Top Gear? Právě populární motoristický pořad může dát částečně odpověď.\nClarkson a jeho parta podrobila vůz velmi tvrdým testům. Nabourání do stromu, shození karavanu z výšky na střechu, omývání několik hodin v neklidném moři, zapálení auta nebo pomazlení se s demoliční koulí. A jako finále postavení vozu na střechu budovy s třiadvaceti patry a její řízená demolice. Výsledek? Vozidlo nastartovalo a dokonce bylo schopné i jízdy. Během těchto psích kusů nedošlo k jediné výměně součástky, pouze občas mechanik utáhl šrouby a motor trochu vyčistil.\nZapsaná do historie\nSamotná značka Toyoty dokonce figuruje v názvu válečného konfliktu. Během války mezi Libyí a Čadem v roce 1987 se snažil Kaddáfí vydatnou ofenzivou proniknout na území Čadu. Vše pro něho skončilo pořádným debaklem se ztrátou 7 500 lidských životů a 800 tanků a obrněných transportérů. Narazil totiž na armádu vybavenou 400 Toyotami Land Cruiser.\nMimo obrovské odolnosti, jak potvrdil Top Gear, se jedná o velmi lehké, rychlé a výborně manévrovatelné vozidlo. Čadští vojáci osadili vozy kulomety a protitankovými střelami a s obratnými vozy v těžko přístupném terénu partyzánským způsobem doslova zdemolovali svého soupeře. Magazín Time poté válečný konflikt přejmenoval na Toyotovou válku.\nVelkého  množství toyot ve flotile současných teroristů si všimly i americké úřady a žádaly automobilku o vysvětlení. „Toyota má velmi striktní politiku neprodávat vozy potencionálním kupcům, kteří by je mohli modifikovat k válečným nebo teroristickým aktivitám,“ řekl ředitel pro styk s veřejností ve Washingtonu Ed Lewis. Dodal však, že není možné monitorovat veškeré aktivity na černém trhu.\nAmerická vláda možná také zapomněla na svůj příspěvek. V roce 2014 poslala celkem 43 toyot na pomoc syrským rebelům, které si pak osvojily právě skupinky teroristů z IS.\nVětšina vozů je podle expertů koupena sympatizanty IS, kteří nemají s organizací na oko žádnou spojitost. Ty poté automobil poslušně odevzdají teroristickým skupinám k úpravám a dostanou za to dobře zaplaceno. Samotná čísla prodejů Toyoty Hilux a Land Cruiseru v Iráku naznačují mnohé. V roce 2011 jich bylo v této oblasti prodáno šest tisíc, o dva roky se čísla ztrojnásobila na 18 000. Zřejmě zavedením bezpečnostních pravidel automobilky pro prodej klesly v roce 2014 na 13 000. \nDalším zdrojem  shromažďování jsou krádeže vozů. Největší trhy pro pick-upy od Toyoty tvoří Thajsko a Austrálie. Například v okolí australského Sydney bylo mezi roky 2014-2015 těchto automobilů ukradeno přes  800.\nToyoty byly součástí přehlídky techniky islamistů po obsazení města Rakká:\nFenomén, který nemá obdoby\nPoužívání osvědčených „válečných“ Toyot  je pro Islámský stát jasnou volbou. Nepřístupný a nepříjemný terén nahrává přesně jejím nezničitelným a mrštným vlastnostem. „Toyota Hilux je všude. Je to kalašnikov mezi vozidly,“  poznamenal bývalý americký ranger  Andrew Exum. V takovýchto podmínkách, kde je vítěz pohyblivost a lehkost, jasně dominuje bojišti. Zuby by si na ní zde vylámal i těžkopádný opancéřovaný Humvee. Toyoty možná vydrží hodně, ale pochopitelně nejsou  imunní proti leteckým útokům a technicky dobře vybavené armádě, jak ukázala například americká ofenziva v Iráku, kdy postup islamistů zastavila.\nVe službách islamistů bývají užitkové automobily samozřejmě pořádně vyzbrojené. „Rozhodně nejčastější bývají kulomety ráže 7,62 mm, 12,7 mm nebo 14,5 mm, z těžších zbraní to bývají dvojkanony ZU-23 ráže 23 mm či bezzákluzová děla ráže 106 mm,“ říká Lukáš Visingr, vojenský a bezpečnostní analytik a publicista. „Značně se ale rozmohla praxe instalovat na auta i z letounů či vrtulníků sundané raketnice, ze kterých se střílí neřízené rakety ráže 57 nebo 80 mm.“\nToyoty kromě zbraní dostávají i další úpravy. Nejčastější to bývá improvizované pancéřování, což bývají ocelové plechy navařené tak, aby chránily zranitelná místa vozu, například čelní sklo, masku chladiče či palivovou nádrž. Někdy se vyskytují také kryty kol a pancéřování u zbraní, vlastně taková provizorní střeliště. A jelikož se tu často jedná o boj v poušti, můžeme vidět i automobily, které jsou takříkajíc ověšené spoustou kanystrů s benzinem a pitnou vodou.\nTakto vyzbrojeným užitkovým automobilům se přezdívá technical. „Tenhle pojem se zrodil během konfliktu v Somálsku, kde působily různé nevládní humanitární a jiné organizace a najímaly si jako „ochranu“ místní milice, což byl někdy jen honosný název pro povstalce a bandity. Aby se tohle skrylo, tak se té „ochraně“ oficiálně říkalo „technical assistance grants“, tedy zajištění technické pomoci. A jelikož tyhle ozbrojené skupiny nejčastěji používaly vyzbrojené vozy Toyota Land Cruiser, začalo se pro ta auta užívat slovo technical,“ doplňuje Visingr.\nKromě vozidel značky Toyota se v rukou afrických a arabských povstalců objevují i další typy, například Mitsubishi L200 a Nissan Navara a samozřejmě i legendární Land Rover Defender. „Specifickou pozici mají Kurdové, u nichž se velmi často vyskytují i terénní automobily Mercedes-Benz řady G, které nepochybně pocházejí od bohaté a vlivné kurdské diaspory v Německu. V některých zemích, jako je Libye, lze celkem vidět také čínské vozy Tayo Grand Hiland,“ dodává vojenský expert.", "headline": "Teroristé z Islámského státu milují toyoty. Top Gear ukázal, proč", "keywords": ["Land Rover", "Mercedes-Benz", "Mitsubishi", "Nissan", "Rover", "Toyota", "Somálsko", "Irák", "Thajsko", "Pick-up", "Austrálie", "Čad", "Libye", "Raketa", "Michail Kalašnikov", "Islámský stát", "Terorismus", "karavan", "Sydney", "ráže", "kulomet", "Toskánsko", "Bojiště", "Washington", "reklama", "HMMWV", "Top Gear"], "publication_date": "2015-12-03 00:00:00"}