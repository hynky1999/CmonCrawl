{"author": "pro iDNES.cz", "brief": "V srpnu se uzavřela historie jednoho z nejslavnějších evropských  automobilových jmen posledních dekád. Fiat vyrobil poslední vůz z modelové řady Punto. Přesně po pětadvaceti letech a třech generacích, ve kterých vzniklo na osm milionů těchto vozů, je konec. Punta z poslední generace jsou dnes zajímavými ojetinami.", "category": "auto", "comments_num": "21", "content": "Fiat Punto poslední generace (ať už se jmenuje Grande Punto, Punto Evo nebo jen Punto) z let 2005-2018 je dobrým tipem pro zájemce o malý ojetý hatchback s odolnou technikou a prostornou kabinou. Nejstarší kousky z prvních let výroby nebo s vysokým kilometrovým nájezdem začínají již na částce kolem 50 000 Kč, doporučujeme však spíše perspektivnější modely po první modernizaci, která proběhla v roce 2009, kdy byl vůz přejmenován na Punto Evo. \nNa zachovalé pětidveřové Evo s osmiventilovým motorem FIRE (Fully Integrated Robotised Engine) si připravte částku kolem 100 000-130 000 Kč. Hlavní předností této verze je kompletně přepracovaný interiér, který působí výrazně hodnotnějším a útulnějším dojmem, než jeho původní provedení (pozor na ekonomickou verzi Actual, která kombinovala faceliftovanou příď s původní, lacině působící kabinou Grande Punta). \nPokud ovšem zatoužíte po autě se silnějším motorem či opravdu bohatou výbavou, většinou nezbude než zapátrat na inzertních serverech v zahraničí (Německo, Rakousko, Itálie), protože čeští zákazníci při koupi tohoto vozu většinou hodně šetřili.\nKromě atraktivního giugiarovského vzhledu (který se zamlouvá zejména ženám) boduje Punto III. generace na svou dobu nadprůměrně robustní karoserií. Ta se pozitivně projevuje jak na jízdních vlastnostech, tak na úrovni pasivní bezpečnosti. Jednoznačnou pochvalu zasluhuje vzorná ochrana karoserie proti korozi – nebourané vozy s ní nemívají problémy ani po mnoha letech náročného provozu. \nJiná je ovšem situace u podvozkových komponentů – auta, která se v zimním provozu často pohybovala po solených komunikacích, mívají citelně orezlou např. přední nápravnici, tyč stabilizátoru a zadní nápravu. Nevypadá to vábně, ale na funkčnosti těchto robustních ocelových dílů to ani po letech nemá negativní vliv (na rozdíl od předních brzdových kotoučů). \nHorší je to s velmi málo odolným zadním dílem výfuku, jehož tlumič je schopen prorezavět již za tři roky převážně městského provozu. Slaná mlha při zimním provozu negativně působí na vše, co je umístěno v motorovém prostoru. Punto III jej totiž standardně nemá zespodu chráněn krytem a dokupovat si tento překvapivě drahý díl (cca 6 500 Kč) se chtělo jen málokomu. Výrobci musíme vytknout ještě jednu poťouchlost – nevhodně řešené ostřikovače čelního okna. Stříkaná kapalina z nich z větší části končívá na stěračích místo na skle a trysky umístěné v plastovém dílu kapoty přitom nelze směrově seřizovat.", "headline": "Tečka za Puntem. Nestárnoucí fiat má pořád co nabídnout", "keywords": ["Fiat", "Ford", "Itálie", "Německo", "Rakousko", "Punto", "Ford Fiesta", "dekáda", "Euro NCAP", "Fiat Punto"], "publication_date": "2018-09-27 00:00:00"}