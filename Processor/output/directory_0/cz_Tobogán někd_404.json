{"author": "Veronika Horáková", "brief": "Kriminalisté pátrají po neznámém pachateli, který na Vyškovsku poškodil zapálenou hořlavou látkou tobogán. V případě dopadení dotyčnému hrozí až jeden rok vězení. Atrakci na bučovickém koupališti si vyhlédl na začátku týdne.", "category": "brno", "comments_num": "6", "content": "Případ vyšetřují bučovičtí policisté společně s jihomoravskými kriminalisty. \n„Pachatel poškodil hořlavou látkou tobogán  v délce bezmála čtyřicet metrů,“ informovala vyškovská policejní mluvčí Alice Musilová. \nPoškozená je také horní části vodní skluzavky. Škoda na poničeném toboganu je podle znalců 1,2 milionu korun, původní odhad činil 450 tisíc.\n „Je totálně zničený. Někdo tam zapálil hořlavinu a jak to teklo dolů, je spálené celé koryto,“ uvedl pro ČTK vedoucí Sportovních zařízení města Jaroslav Hrabovský.\nPůvodně se podle něj předpokládalo, že bude nutné pořídit nový tobogan. Čeká se ale ještě na technika z dodavatelské firmy, který rozsah poškození posoudí. Podle Hrabovského chce mít koupaliště všechny atrakce v provozu do 1. července. \n„Původcům tohoto skutku hrozí v případě dopadení až rok vězení,“ dodala Musilová.", "headline": "Tobogán někdo prolil zapálenou hořlavinou, škoda přesáhla milion korun", "keywords": ["Jihomoravský kraj", "Věznice", "kriminalita"], "publication_date": "2018-04-25 15:44:00"}