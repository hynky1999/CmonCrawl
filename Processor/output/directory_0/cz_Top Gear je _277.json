{"author": "Jaroslav Halamka", "brief": "Britská televize BBC odvolala moderátora populárního pořadu o autech Top Gear Jeremyho Clarksona. Působení 54letého Clarksona je pozastaveno až do vyšetření jeho hádky s produkčním pořadu. Clarkson dostal loni kvůli opakujícím se incidentům „poslední varování“.", "category": "auto", "comments_num": "634", "content": "„Nikdo jiný pořad neopouští. Další informace nebudeme poskytovat,“ oznámila v prohlášení BBC. Televize neodvysílá nejbližší epizodu, která se měla na obrazovkách objevit tento týden v neděli. Celou situaci odmítl komentovat i Clarkson, kterého v úterý před domem zastihl novinář z anglického listu Daily Mail.\nČtyřiapadesátiletý Jeremy Clarkson už byl svou mateřskou stanicí několikrát potrestán kvůli výstřelkům v pořadu a v pravidelných sloupcích, ústa si ale nekompromisně otvíral i na své spolupracovníky přímo v televizi.\nLoni v květnu dostal „poslední varování“ kvůli obvinění, že použil rasistický výraz. Tehdy byl upozorněn na to, že v případě další urážlivé poznámky „kdekoli a kdykoli“ bude propuštěn.\nRežisér Andy Wilman označil loňský rok pro pořad za obzvláště obtížný. Na podzim vyhostily televizní štáb argentinské úřady poté, co zjistily, že jedno z vozidel, které filmaři používali, mělo poznávací značku připomínající válku o Falklandské ostrovy mezi Argentinou a Británií.\nV lednu roku 2012 si diváci stěžovali poté, co Clarkson několikrát kontroverzně vtipkoval o indickém oblečení, vlacích, jídle a historii. \nO rok dříve se BBC musela veřejně omluvit poté, co Clarkson v živém televizním rozhovoru pro The One Show prohlásil, že státní zaměstnanci, kteří se zapojili do 24hodinové stávky, by měli být zastřeleni před zraky svých rodin.\nVedení BBC lidé zaslali téměř 32 tisíc stížností, aférou se zabýval i sám ministerský předseda David Cameron. Diváci žádali propuštění Clarksona, Cameron se jej však zastal. BBC posléze uvedla, že výrok byl pronesen v žertu, byť nepochopeném.\nV únoru stejného roku se BBC omlouvala mexickému velvyslanci za komentáře, které Clarkson a jeho spolukomentátoři Richard Hammond a James May učinili na adresu Mexičanů. Hammond vtipkoval o tom, že mexická auta odrážejí národní charakteristiku. Nazval je „línými, neschopnými, prdícími hulváty s knírkem, opírající se ve spánku o plot.“\nBritská Rada pro rozhlasové a televizní vysílání obdržela 157 stížností ohledně komentářů, které diváci označili za opovržlivé, kruté, xenofobní, diskriminační a rasistické.\nV nejnovějším díle se vedle tradičních Clarksonových spolupracovníků měl objevit „v přiměřeně drahém vozidle“ bývalý fotbalový reprezentant Anglie Gary Lineker.\nTak vzniká Top Gear. Podívejte se na ukázku z natáčení z roku 2012:", "headline": "Top Gear je bez moderátora. Britská BBC Clarksona po hádce odvolala", "keywords": ["Velká Británie", "Argentina", "Jeremy Clarkson", "Vlak", "David Cameron", "Rada pro rozhlasové a televizní vysílání", "Daily mail", "James May", "Richard Hammond", "Anglie", "BBC", "Gary Lineker", "pořad", "Auto-moto", "Svět", "Top Gear"], "publication_date": "2015-03-10 20:01:00"}