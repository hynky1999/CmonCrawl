{"author": "František Dvořák", "brief": "Japonská automobilka Toyota Motor nabízí volně k užití svých téměř 6000 patentů vztahujících se k vodíkovým palivovým článkům. Chce tak podpořit rozšíření aut na vodíkový pohon. Je to vůbec poprvé, kdy japonská automobilka uvolňuje své patenty konkurentům bez poplatku.", "category": "auto", "comments_num": "22", "content": "Toyota tak následuje amerického výrobce elektrických vozů Tesla, který ve snaze podpořit rozvoj aut na alternativní pohony v červnu oznámil, že nabídne konkurenci své patenty související s výrobou elektrických vozů. Automobilky po celém světě vyvíjejí elektrická a vodíková auta, aby vyšly vstříc novým požadavkům na omezení emisí.\n„Jedna automobilová firma sama nemůže vytvořit vodíkovou společnost. To musí být celosvětové úsilí,“ řekl novinářům prezident Toyoty Akio Tojoda.\nVozidla s vodíkovými palivovými články jezdí na elektřinu vyrobenou kombinací vodíku s kyslíkem. Jediným vedlejším produktem je zde voda.\nOznámení Toyoty přichází poté, co automobilka představila svůj vodíkový vůz Mirai na veletrhu spotřební elektroniky v Las Vegas. Letos hodlá automobilka zahájit prodej těchto vozů v USA a Evropě. V USA má stát 57 500 dolarů (1,3 milionu Kč) a v Evropě 66 000 eur (1,8 milionu Kč). Toyota plánuje letos prodat po celém světě 700 těchto vozů.\nPodle analytiků brání širšímu využití vodíkových vozů vysoké náklady a nedostatek tankovacích příležitostí. Se stejnými překážkami se v počátku potýkaly i elektrické vozy.\nRozhodnutí Toyoty by mohlo ohrozit její technologický náskok. Automobilový analytik Credit Suisse Masahiro Akita však upozornil, že potřeba rozšířit infrastrukturu pro vodíkové vozy do celého odvětví převažuje nad zápory. „Nemá smysl udržovat si technologický náskok, pokud trh není širší,“ řekl pro Financial Times Akita.\nVýrobu vodíkových aut připravuje většina světových automobilek. Mnoho z nich spolupracuje, a sdílejí tak náklady na vývoj technologie. Japonský Nissan, který má alianci s francouzským Renaultem, spolupracuje na výrobě vodíkového vozu s Daimlerem a Fordem a nový vůz pro masový trh plánují do roku 2017. Honda chce vodíkový vůz začít prodávat do dubna 2016 a při vývoji palivových článků nové generace se spojila s automobilkou General Motors.", "headline": "Toyota nabízí konkurentům zdarma patenty k vodíkovým vozům", "keywords": ["Ford", "Honda", "Nissan", "Renault", "Toyota", "Spojené státy americké", "Daimler", "Euro", "Palivový článek", "Credit Suisse", "Tesla Motors", "trh", "automobilka", "Financial Times", "patent", "Las Vegas", "poplatek", "General Motors", "vodík", "prezident", "vodíkový pohon"], "publication_date": "2015-01-06 15:18:00"}