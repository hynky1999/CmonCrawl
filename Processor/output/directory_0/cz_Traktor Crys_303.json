{"author": "František Dvořák", "brief": "Tradiční český výrobce traktorů představuje nový stroj, nese tradiční jméno Crystal. Čtvrtý model značky zavádí nový prvek, díky kterému se zetor pozná na první pohled, má červená kola. Crystal je po dlouhé době první traktor z portfolia značky, který pohání šestiválcový motor.", "category": "auto", "comments_num": "59", "content": "„Traktory řady Crystal jsou nyní nejsilnějšími stroji v nabídce naší značky, které po dlouhé době přicházejí s šestiválcem. Jejich hlavními charakteristikami jsou síla, odolnost a efektivita, což ocení hlavně majitelé velkých farem,“ říká o novém modelu David Kollhammer, ředitel technického úseku Zetoru. \nFirma chce do budoucna zvyšovat výkon traktorů, souvisí to s trendem, který na trhu je. \nZnačka nabídne crystal ve výkonových verzích 144 a 163 koní. Šestiválcový motor pro nový crystal dodá výrobce DEUTZ. Motor vybavený přímým vstřikováním nafty (Common Rail) a systémem odlučování škodlivin pomocí močoviny (SCR) je spojený s převodovkou s rozsahem 30 rychlostí vpřed a 30 rychlostí vzad, která se obsluhuje pomocí třístupňového násobiče krouticího momentu (PowerShift), hydraulického reverzoru (PowerShuttle) a tlačítka spojky na řadicí páce (PowerClutch).\nRobustní blok motoru tvoří část nosné struktury traktoru, která je schopna odolávat vysokým zatížením od nesených strojů. Traktor má nádrž na tři sta litrů nafty, k tomu pak třicetilitrovou nádrž na roztok močoviny (AdBlue).\n„Mezi další technické novinky modelu patří prodloužený rozvor kol, který činí 2 840 mm a přispívá k lepší stabilitě traktoru,“ uvádí Zetor. Traktor má také oproti dalším zetorů zvětšený rozchod kol.\nSystém odpružení přední nápravy složený ze dvou nezávisle odpružených polonáprav zase poskytuje mnohem komfortnější jízdu s nižší hladinou vibrací.\n„Díky koncepci vývodového hřídele se dá využít pro lehké zatížení žací lištou i pro maximální odběry rotačních kultivátorů a krmných vozů,“ popisuje Alexandr Kuchař ze Zetoru. Dodávka čerpadla hydrauliky je 85 l/min.\nTaké crystal dostane speciální systém Hitchtronic, který je specialitou české značky. Systém automatické regulace zadního tříbodového závěsu zjednodušuje obsluhu tím, že není nutno nastavovat druhy regulace a jejich citlivost. Regulační systém sám měří odpor půdy a podle něj upravuje nastavení závěsu.  Při orbě se traktor sám přizpůsobí terénu a upraví úroveň zahloubení pluhu podle aktuálních půdních podmínek. \nModerní je i péče o pohodlí traktoristy, v odpružené kabině má klimatizaci. „Kabina je navíc vybavena otevíracím střešním oknem,“ upřesňuje Kuchař. Za příplatek bude navíc přední odpružená hnaná náprava (přední kola 540/65 R 28).\nZetor Crystal navazuje na původní legendární model, který se vyráběl od roku 1969 a prodalo se jich až do 80. let na 45 tisíc. „Nový crystal se svými předchůdci inspiroval v ostrých hranách a pravidelných geometrických tvarech krystalů. Aktuální model traktoru bude vybaven červenými koly, toto specifikum plánuje Zetor postupně rozšířit na celé své produktové portfolio,“ vysvětluje Alexandr Kuchař. \nNového crystalu letos Zetor vyrobí patrně kolem stovky, v dalších letech asi výrobu navýší. „První kousky už nám padají z výroby, na trhu se budou objevovat kolem léta. Začínáme s Českem a Polskem,“ uvedl  obchodní a marketingový ředitel společnosti Adam Žert. Cenu nového modelu zveřejnit nechtěl, prý to bude záležet na dealerech. \n Zetory jsou osazeny jak motory vlastní produkce, které i nadále vyvíjí, tak motory společnosti DEUTZ AG. Značka nyní nabízí čtyři modelové řady: Major, Proxima, Forterra a Crystal. \nPodle Žerta je dlouhodobým cílem šest modelových řad s výkonem 50 až 200 koní. Dnes se svými modely Zetor například pokrývá pouze zhruba polovinu potřeb českých zemědělců. „Je stále hlad pro přidávání modelových řad. Trend za posledních deset let jsou silnější traktory a větší farmy,“ uvedl Žert.\nVýrobci traktorů Zetor tractors loni klesl zisk před zdaněním o pětinu na 275,3 milionu korun. Hlavním důvodem je pokles počtu prodaných traktorů. Firma jich prodala 4178. Také se zvýšila náročnost jejich výroby kvůli náběhu vyššího emisního stupně pro motory traktorů. Pro letošní rok firma plánuje mírný pokles prodeje na 4061 traktorů. Počítá s investicemi za 175 milionů korun, zaměstnávat bude 712 lidí.\nZetor existuje na trhu od roku 1946, doposud bylo prodáno více než 1,2 milionu traktorů této značky.\n \nPodívejte se na další kousek zetoru - Forterra HSX:", "headline": "Traktor Crystal se vrací. Nejsilnější zetor má legendární jméno", "keywords": ["Polsko", "trh", "Zetor", "Traktor", "Common Rail", "Selektivní katalytická redukce", "Auto-moto"], "publication_date": "2015-06-25 11:50:00"}