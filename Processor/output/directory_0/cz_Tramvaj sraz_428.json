{"author": "Markéta Lankašová", "brief": "Dopravní nehoda se ráno stala na křižovatce ulic Moravské náměstí a Rooseveltova v Brně. S největší pravděpodobností tam řidič tramvaje přehlédl cyklistu.", "category": "brno", "comments_num": "25", "content": "Osmdesátiletý cyklista jel po hlavní silnici, podle policejního mluvčího Petra Valy ho zřejmě řidič tramvaje, která jela po vedlejší silnici, přehlédl. \n„Středně těžce zraněný senior zůstal ležet na zemi vedle tramvajové soupravy. Záchranná služba ho transportovala do nemocnice v Bohunicích,“ uvedl Vala. \n„Starší muž utrpěl otřes mozku a zranění hlavy a hrudníku,“ informovala mluvčí záchranářů Hedvika Kropáčková. Kromě cyklisty se nikdo jiný nezranil. \nKvůli vyšetřování nehody byla křižovatka průjezdná jen s menšími obtížemi. Do běžného provozu bez omezení se místo vrátilo kolem půl sedmé ráno. \n„Přesnou příčinu nehody a samotnou míru zavinění jednotlivých účastníků budou brněnští dopravní policisté nyní vyšetřovat,“ doplnil Vala. \n Jen o pár hodin později došlo v Brně k další nehodě. V ulici Křížové se srazily dvě tramvaje. Zraněno bylo minimálně pět lidí, které ošetřili záchranáři.Další vyhledali pomoc v nedaleké Fakultní nemocnici u sv. Anny sami.", "headline": "Tramvaj srazila osmdesátiletého cyklistu, má středně těžké zranění", "keywords": ["Jihomoravský kraj", "Bohunice", "Jižní Morava", "nehoda", "Brno-město"], "publication_date": "2020-02-17 10:28:00"}