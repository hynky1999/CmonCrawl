{"author": "Marek Osouch", "brief": "Cestující na jižní Moravě se budou vozit novými autobusy s klimatizací v barvách kraje. Výměnu vozového parku chystá i brněnský dopravní podnik. Do obousměrných tramvají nebo desítek trolejbusů investuje téměř dvě miliardy korun.", "category": "brno", "comments_num": "13", "content": "Bezmála půl miliardy korun investuje v příštích letech brněnský dopravní podnik (DPMB) do nákupu čtyř desítek nových trolejbusů. \nO tom, že tento krok plánuje, informovala MF DNES už předloni v srpnu. Teď vedení podniku dovedlo obchod k podpisu smlouvy.\n„Získali jsme velmi slušnou cenu. Vzhledem k finančním ztrátám, kterým kvůli koronaviru čelíme, je to pro nás nejen potřebná, ale i dobrá investice,“ prohlásil generální ředitel DPMB Miloš Havránek.\nNáklady na pořízení jednoho trolejbusu od plzeňské Škody Electric, která tendr vyhrála, tak činí necelých dvanáct milionů. Ve smlouvě se dopravní podnik zavázal, že první dvě desítky vozů nakoupí do konce ledna příštího roku, zbývajících dvacet pak může za stejnou cenu převzít do roku 2024.\nNové trolejbusy podnik využije především pro přepravu cestujících na nejvytíženějších linkách, které jezdí z Líšně přes Mendlovo náměstí do Nového a Starého Lískovce. \n„V brněnské MHD nahradí moderní vozy ty, které dnes balancují na hranici životnosti. Některé z nich jsou v provozu bezmála třicet let,“ dodal Havránek.\nObousměrné tramvaje i klimatizovaná cesta krajem\nA nepůjde o jedinou investici. Už od konce roku 2019 si v dopravním podniku postupně sestavují čtyřicítku tramvají s název Drak, a to z kontraktu za 1,4 miliardy korun. Tento nákup teď doplní další, konkrétně obousměrných tramvají. \nTy stávající stárnou, navíc jich DPMB také potřebuje více, aby obsloužil trať k bohunickému kampusu, kterou dělníci aktuálně staví. V cílové destinaci totiž nebude smyčka, na které by se tramvaje mohly otočit.\nČtyři desítky nových tramvají za 2,4 miliardy korun dodá Škoda Transportation. Prvních pět tramvají doputuje do Brna do dvou let. \nNa jízdu v novém se mohou těšit i cestující mimo Brno. Jihomoravský kraj v posledních měsících soutěží nové autobusové dopravce pro většinu spojů v regionu. A s firmami se dohodl, že když budou pořizovat nové vozy, již plně vybavené klimatizací, zároveň je sladí s grafikou Jihomoravského kraje. \nOpatří je tak červenou a bílou barvou s modrým logem, v dolní části autobusů bude stříbřitě šedá. Stejně by měly vypadat i vlaky za sedm miliard, které se kraj rozhodl nakoupit.\nAktuálně mají objednávky na dodávku nových autobusů uzavřené tři dopravci, brzy se k nim přidá čtvrtý. Dohromady jde o zhruba stovku vozů. \n„U dalších soutěží předpokládáme, že přibude druhá stovka. Dohromady jde tedy o zhruba třetinu ze všech autobusů,“ podotkl krajský radní pro dopravu Jiří Crha (ODS). Pokud mají dopravci starší vozidla stále funkční, mohou je dále využívat. Kraj nepodmiňuje, že všechny autobusy musí být stejné a zcela nové.", "headline": "Třicet let staré trolejbusy nahrazují nové, krajské autobusy mění vizáž", "keywords": ["Brno", "Jihomoravský kraj", "ODS", "Jiří Crha", "Škoda Transportation", "Líšeň", "Starý Lískovec", "Jižní Morava", "Dopravní podnik města Brna", "městská doprava", "autobusová doprava", "Škoda Electric", "doprava", "Městská hromadná doprava (MHD)", "Brno-město", "Brno-venkov"], "publication_date": "2021-02-02 09:45:00"}