{"author": "Robin Krutil", "brief": "Školní inspekce prověřuje mateřskou školu v brněnských Žabovřeskách, ze které bez vědomí učitelek odešel teprve tříapůlletý chlapec. Bez dozoru urazil asi 400 metrů, přešel rušnou silnici a zazvonil u domu, kde bydlí.", "category": "brno", "comments_num": "110", "content": "„Situaci v dané mateřské škole jsme začali řešit. Provádíme tam kontrolu a zjišťujeme, jak je možné, že se něco takového stalo, jak je zajištěna bezpečnost ve škole, jak jsou zajištěny dohledy nad žáky a jak důsledně je nastaven systém prevence takovýchto událostí. Na závěry je teď ještě brzo,“ uvedl pro iDNES.cz náměstek ústředního školního inspektora Ondřej Andrys.\nPřípad se stal  hned první den školního roku. Chlapec si sám otevřel dveře od mateřské školy na náměstí Svornosti v Brně, podchodem prošel pod čtyřproudou silnicí, přešel silnici před domem a s bačkůrkami v ruce se ocitl před domovními dveřmi, které mu otevřel překvapený otec.\n„Koukal jsem, jestli ho dovedli ze školky. Nedokázal jsem si vysvětlit, co tam dělá,“ sdělil otec televizi Prima.\nChlapcova matka okamžitě zavolala do školky. „Paní ředitelka samozřejmě nevěděla, že dítě chybí, nevěděly to ani učitelky,“ poznamenal otec.\nPodle něj je jeho syn velmi rychlý. „Učitelky řekly: uklidíme hračky a půjdeme ven. On uklidil hračky a odešel,“ vylíčil.\nŘeditelka školky Lenka Čoubková pochybení přiznala a zodpovědné učitelky údajně potrestala. Zároveň zmínila, že rodiče měli školku upozornit, že je jejich syn hyperaktivní.\n„Bohužel tahle situace skutečně nastala, je nám to velice líto. Školy se v současné době trápí se zabezpečením, protože jsme instituce, které vzdělávají, a nechceme být vězeňskými zařízeními. Pokud chcete, aby byla škola otevřená rodičům i dětem, nemůžete mít zabezpečení takového rozsahu, jaké by bylo dobré a vhodné,“ řekla Čoubková TV Prima.", "headline": "Tříletý kluk odešel bez povšimnutí ze školky domů, případ řeší inspekce", "keywords": ["Jihomoravský kraj", "Česká školní inspekce", "Žabovřesky", "mateřská škola", "Brno-město"], "publication_date": "2019-09-18 15:48:00"}