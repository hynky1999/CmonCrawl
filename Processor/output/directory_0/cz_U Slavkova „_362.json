{"author": "Robin Krutil", "brief": "I přes covidová opatření se na slavném bitevním poli u Slavkova znovu „válčilo“. Místo tradičních stovek vojáků ve francouzských, rakouských a ruských uniformách se však o víkendu střetly pouze desítky nadšenců.", "category": "brno", "comments_num": "1", "content": "Ukázky z bitvy tří císařů, která se odehrála před 215 lety, nemohli lidé kvůli covidu sledovat na místě, ale pouze přes internet. Na Facebooku se zájemci mohli podívat na streamy, videa, spoty nebo fotky. \n„Jen za dva dny je vidělo téměř 40 tisíc diváků. Vzniklo 42 videí na různá témata vztahující se k samotné bitvě. Výsledkem je povídání historiků, filmové ztvárnění zásadních momentů jako například Napoleonova proklamace na zámku Slavkov, ale také živé vysílání,“ vyjmenovala mluvčí Slavkova Veronika Slámová.\nPořadatelé se věnovali gastronomii ve vojenském tažení, příběhům vojáků i účastníků historických rekonstrukcí. \n„Diváci mohli lépe pochopit, jak rozeznají vojáky jednotlivých armád. Populární byl i spot o francouzských bubenících a signalistech. Spolu s Václavem Vydrou jsme také vybírali nejlepší místo pro přespání Napoleona na Slavkovském zámku,“ podotkla Slámová. Videa jsou dále dostupná na webu tenkratveslavkove.cz.\nSobotní ranní zahájení akce zkomplikovala mlha, kvůli níž nebylo vidět slunce při jeho vítání na vrchu Žuráň. Následně se na bojiště vydal neorganizovaný pochod, v neděli se uskutečnil i pietní akt u Mohyly míru.\nObvyklé početné manévry by se měly vrátit příští rok, kdy uplyne 200 let od smrti vítězného Napoleona.", "headline": "U Slavkova „bojoval“ jen zlomek vojáků, diváci je sledovali přes internet", "keywords": ["Jihomoravský kraj", "Václav Vydra", "Facebook", "bitevní pole", "Vyškov"], "publication_date": "2020-11-30 10:51:00"}