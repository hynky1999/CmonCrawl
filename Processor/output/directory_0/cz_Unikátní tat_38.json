{"author": "František Dvořák", "brief": "Že má celosvětově proslulý Volkswagen Brouk českého předka, uznala i samotná německá automobilka po dlouhých tahanicích u soudu až v šedesátých letech. Tatra V570, která stála Ferdinandovi Porschemu při návrhu legendárního volkswagenu modelem, je právě k vidění v Brně.", "category": "auto", "comments_num": "120", "content": "Dílo konstruktérů Tatry znamenalo přelom v oblékání automobilů. Karoserie předválečných aut byly hranaté a bachraté na aerodynamiku jejich tvůrci nedbali. A právě Tatra V570 byla jedna z vůbec prvních, na kterou konstruktéři při stavbě aplikovali zkušenosti ze zkoušek aerodynamiky v leteckém průmyslu. \nAerodynamika pro rychlejší jízdu\nTatrováci zjistili, že proto, aby jejich auta uměla jezdit rychleji, není třeba jen zvyšovat výkon motoru, stačí auto obléci do správně tvarované karoserie. A tak vznikly světoznámé proudnicové tatrovky. \"Pětsetsedmdesátka\" vznikla v jediném exempláři v roce 1933. \"Až do 3. ledna je k vidění v hale Bongo Brno v Horních Heršpicích,\" zve organizátor expozice Jan Škraňka.\n\"Návrh základní koncepce vozidla předložil konstruktér Erich Überlacker, který již předtím pracoval na vozidle T 57. Ředitel automobilky Ledwinka Überlackera několikrát kritizoval a hrozilo mu propuštění z továrny. Na poslední chvíli a ve velmi krátkém čase předložil Ledwinkovi návrh aerodynamického automobilu s využitím splývající zádi k umístění celé hnací části vozidla,\" popisuje okolnosti vzniku jedinečného konceptu server aerotatra.czweb.org.\nLedwinka celý koncept rozpracoval a dotáhl do konce. Konstruktéři se snažili dát autu boční tvar blízký profilu křídla letadla.\nInspirace pro Porsche\nO pohon se staral nový, ležatý, vzduchem chlazený, osmnáctikoňový dvouválec (objem 854 ccm) spřažený se čtyřstupňovou převodovkou, obojí uložené za zadní nápravou v nízké zádi. Dodnes tuto architekturu využívají sporťáky Porsche. Motor rozjel lehké malé auto až na osmdesátikilometrovou rychlost.\nPorsche a Ledwinka se přátelili, když první jmenovaný dostal zakázku na vytvoření malého auta, které mělo motorizovat Německo, inspiroval se právě u převratné nové tatrovky. Když se v roce 1938 představil brouk, byl až nápadně konstrukčně podobný tatrováckému prototypu. \n\"Právě podobnost vedla k soudní při továrny Tatra Kopřivnice a KdF (dnešní VW). Soud přerušila válka, obnovil se však v šedesátých letech. Vyřešilo jej až přiznání Ferdinanda Porscheho ke kopírování některých konstrukčních a designových prvků,\" doplňuje organizátor brněnské výstavy.\nDíly dvoudveřové karoserie 3,8 metru dlouhého unikátu jsou uchycené na dřevěné kostře. \"Dělal ho ručně kovář, díly karoserie nejsou lisované,\" popisuje Škraňka. \"Kožená střecha je i po sedmdesáti letech dokonale zachovalá a elegantní. Boční ona jsou lepená ze dvou skel, stejně jako u moderních aut.\" \nPo zkouškách Tatra auto prodala soukromníkovi, který s ní jezdil třicet let, poté ho automobilka odkoupila zpět a dnes je hvězdou stálé expozice kopřivnického muzea.\nJediný exemplář přepravovali na výstavu do Brna neoznačeným náklaďákem. \"Aby bylo nenápadné, stejně jako když převážejí drahé supersporty,\" vysvětluje Jan Škraňka.", "headline": "Unikátní tatrovka, podle které okopírovali brouka, je k vidění v Brně", "keywords": ["Porsche", "Tatra", "Volkswagen", "Německo", "Ferdinand Porsche", "Tatra Kopřivnice", "zkouška", "soud"], "publication_date": "2009-12-22 10:30:00"}