{"author": "Marek Osouch", "brief": "Policie vyšetřuje incident v brněnské soukromé školce, kde se při procházce ztratil teprve dvouletý chlapec. Ukázalo se to až po několika hodinách, když si hocha přišli vyzvednout rodiče.", "category": "brno", "comments_num": "270", "content": "Učitelky s dětmi šly  koncem července na procházku do brněnského parku Lužánky. Televize Prima uvedla, že učitelky v parku chlapce zapomněly, a ten se tak parkem potuloval sám. Nejprve si prohlížel prasátka, jenže když nikoho známého kolem sebe neviděl, rozplakal se. Pak si ho všimla kolemjdoucí žena.\n„Šestačtyřicetiletá žena nás zavolala, že v parku našla plačícího chlapce a že už čtvrt hodiny s ním čeká a nikdo se k němu nehlásí. Naše hlídka zjistila, že dítě není v pátrání, a ve spolupráci se státní policií jsme prošli park, zda ho někdo nepostrádá,“ potvrdil iDNES.cz mluvčí brněnských strážníků Jakub Ghanem.\nJenže hlídky nikoho nenašly. Státní policisté proto začali pátrat, komu dítě chybí, což jim ale ztěžoval věk malého chlapce, který ještě neuměl mluvit a nedovedl jim tak nic říci. \n„V odpoledních hodinách se k nám pak dostala informace, že v jedné školce postrádají dítě,“ sdělil policejní mluvčí David Chaloupka.\nPodle Chaloupky bylo dítě pryč několik hodin. Když chtěli  rodiče chlapce vyzvednout, učitelky nevěděly, kde může být. Zavolali proto policii.\n„Je to živá věc, takže k tomu nemůžu říci více, ale zjišťujeme, kdo nese jaký díl odpovědnosti. Incident prověřujeme pro podezření z trestného činu opuštění dítěte,“ poznamenal policejní mluvčí. \nŘeditelka mateřské školy Gabriela Beránková i její právní zástupce Pavel Skřipec případ odmítli komentovat.\nPodobná událost se stala na začátku školního roku v brněnských Žabovřeskách, kde se malý chlapec vydal ze školky sám domů. Bez dozoru urazil asi 400 metrů a přešel i rušnou silnici. Mateřskou školu teď prověřuje Česká školní inspekce.", "headline": "Učitelkám se na procházce ztratil dvouletý hoch, zjistili to až rodiče", "keywords": ["Jihomoravský kraj", "Česká školní inspekce", "Žabovřesky", "Jakub Ghanem", "Lužánky", "policie", "Policie ČR", "Brno-město"], "publication_date": "2019-09-19 12:16:00"}