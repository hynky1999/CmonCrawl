{"author": "pro iDNES.cz", "brief": "V pondělí v noci propukl požár v prestižním rakouském muzeu motocyklových veteránů Top Mountain Crosspoint. Nádherná stavba na začátku placeného úseku silnice přes horský průsmyk Timmelsjoch/Passo Rondo téměř celá lehla popelem i s většinou z 230 vzácných historických motocyklů.", "category": "auto", "comments_num": "25", "content": "Právě exkluzivní umístění nad vysokohorským střediskem přispělo k tomu, že se hasičské jednotky musely dlouho šplhat po zasněžené silnici až do výšky přes 2000 metrů nad mořem. Po příjezdu na místo už bohužel záchranné práce v podání celkem 80 hasičů neměly šanci, celé obří muzeum totiž bylo uvnitř obložené borovicovým dřevem. \nTo přispělo k totální zkáze, nepomohlo ani nasazení sněžných děl z navazujících sjezdovek. Podařilo se zachránit jen menší část s restaurací a stanici lanovky. Vedoucí zásahu bohužel konstatoval, že škoda na budově je totální a pravděpodobně bude zachráněna jen malá část původní sbírky v hodnotě mnoha stovek milionů. \nNádherné muzeum na hranicích Rakouska a Itálie přitom bylo otevřené teprve v roce 2016. Na ploše přes 3 tisíce metrů prezentovalo pečlivě vybranou sbírku 230 veteránů od více než 100 různých výrobců, k tomu navíc malou expozici sněžných roleb a také několik prestižních automobilů značek jako Ferrari, Porsche a Bugatti. \nMuzeum mělo v expozici téměř všechny nejdůležitější stroje z produkce kdysi slavných značek z celého světa a mělo také silnou českou stopu. Úplně nejstarším exponátem totiž byl motocykl Laurin&Klement z roku 1905. Vystavené byly i starší motocykly a dokonce i úplně první vozítko se spalovacím motorem Benz Motorwagen z roku 1886, šlo však pouze o přesné repliky, nikoli opravdové historicky dochované kusy.\nDalší zajímavostí byl třeba Wanderer, ze kterého později vznikala Jawa, v expozici však byla i závodní Jawa Z15 z roku 1955 s řadovým dvouválcem 488 ccm OHC a celkovým výkonem přes 50 koní. Českou stopu ve sbírce zastupovala i slavná trojmístná Čechie alias Bömerland Travel s čtyřdobým motorem 598 ccm v trojmístném provedení z roku 1925. \nK vidění tu byly i vojenské motocykly a jako kuriozita motocyklový tank Kettenkraftrad HK 101 nasazený nacistickými vojsky v Africe. Výčet výjimečných strojů by obsahoval stovky modelů dnes slavných značek Brough Superior, Harley-Davidson, Honda, Indian, MV Augusta, Moto Guzzi, Ducati, KTM, BMW. A k tomu samozřejmě i desítky kdysi slavných modelů dnes již téměř zapomenutých výrobců jako Zündapp, Matchless, Sunbeam, Henderson...", "headline": "V Alpách shořely unikáty. Podívejte se na poklady muzea, včetně jaw a laurinky", "keywords": ["BMW", "Ferrari", "Honda", "Porsche", "Bugatti", "Rakousko", "Jawa", "motocykl", "KTM", "Alpy", "Moto Guzzi", "Harley-Davidson", "Laurin & Klement", "Afrika", "Ducati"], "publication_date": "2021-01-19 17:30:00"}