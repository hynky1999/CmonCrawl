{"author": "Denisa Ovesná", "brief": "Nachystat v puse hromadu slin, sundat roušku a naplivat do trychtýřku. Tak zněly instrukce jednoho z rodičů, jehož dítě dnes ráno na škole v brněnském Starém Lískovci zkoušelo antigenní test na covid-19 ze slin. Tyto testy je podle jejich výrobce možné provádět i doma.", "category": "brno", "comments_num": "11", "content": "Žáci první třídy ZŠ Bosonožská měli zpočátku problém nasbírat tolik slin, kolik je na test potřeba, ale po chvíli to všichni zvládli. Pak už stačilo 10 až 15 minut počkat na výsledky. \nPraktickou ukázku toho, že se zvládne otestovat i dítě na prvním stupni, připravila firma Bakter Medical, která vyrábí antigenní testy Saligen. Jedná se o reakci na pondělní rozhodnutí ministerstva zdravotnictví, že se děti budou přímo ve třídách samy testovat odebráním vzorku z přední části nosu podobně jako v Rakousku. Ministerstvo vychází z toho, že odběr z přední části nosu minimalizuje riziko uvolnění aerosolu při odběru v uzavřených prostorách škol.\n„Snažíme se vládu přesvědčit, že testování, které zvolila, není úplně rozumné. Školský systém tím ještě více zatíží. Bude-li se žák testovat doma, nepřijde do kontaktu s nikým, koho by mohl nakazit,“ vysvětluje jednatel firmy Jaroslav Kalina.\n„Pro nás je logický model, kdy dítě dostane v pátek ve škole test, který si udělá v neděli ráno hned po probuzení. Podle výsledku, který dostane během pár minut, pak v pondělí půjde, nebo nepůjde do školy,“ popisuje Kalina.\nPři odebírání vzorku z kraje nosu se podle něj často objevuje nutkání ke kýchání, kterým se může šířit infekční aerosol. Při metodě ze slin je toto riziko mnohem menší. \n„Jedinou nevýhodou může být, že některé děti mají menší slinivost a naplnění lahvičky dostatečným množstvím slin jim nebude trvat pět sekund, ale minutu. To však není velký problém,“ je přesvědčen Kalina.\nNa hrubé rozdělení test postačuje, říká výrobce\nTestování doma se zamlouvá také ředitelce ZŠ Bosonožská Lence Špačkové. „Odpovědnost za děti tak budou míst stále zákonní zástupci a ne škola,“ podotýká. \nPodle kritiků je antigenní testování, které se ve školách má provádět, méně přesné. Na spolehlivější PCR testování však není kapacita. \n„Laboratoře mají kapacitu asi 70 tisíc testů denně, ale ve školách se budou testovat statisíce dětí, takže dominantně tam musí být antigenní testy,“ vysvětluje bývalý ministr zdravotnictví Roman Prymula. \nPodle něj by se měly používat testy, které se budou provádět až ve škole pod dozorem učitele. Nejdřív by se mělo vyzkoušet více variant a na základě jejich výsledků pak vybrat ta nejvhodnější. \n„Antigenní testy samozřejmě nejsou tak citlivé jako PCR, nicméně na hrubé rozdělení zdravých a nemocných dětí jsou naprosto dostačující. Teď jde jen o to zvolit správný postup. My budeme na vládu apelovat, aby testování neprobíhalo ve školách, ale už doma,“ říká Kalina, podle nějž se k testu ze slin přiklánějí také odborníci a zkouška Zdravotního ústavu v Ostravě ukázala stejnou úspěšnost při odhalování nákazy jako při odebrání vzorku z nosu.\nTesty ze slin si již vyzkoušeli také školáci v Praze na Proseku, kde je zaplatila radnice městské části, nebo v Petrovicích a Sedlčanech na Příbramsku, kde je zajistila lékařka Laura Roden z organizace Lékaři pomáhají Česku. \nMinistr školství Robert Plaga ve středu avizoval, že po otevření škol do nich nebudou smět děti, které nebudou testované, a škola jim zároveň nebude muset zajistit on-line výuku jako dosud.\nFirma Bakter Medical zatím může testy dodávat pouze odběrným místům a zdravotnickým zařízením, jelikož ještě nemá povolení k jejich prodeji pro sebetestování.", "headline": "V Brně předvedli test školáků ze slin, výsledek je do čtvrt hodiny", "keywords": ["Rakousko", "Jihomoravský kraj", "Roman Prymula", "Koronavirus", "Bosonohy", "Koronavirus v Česku", "Antigenní testy", "Brno-město"], "publication_date": "2021-02-17 13:17:00"}