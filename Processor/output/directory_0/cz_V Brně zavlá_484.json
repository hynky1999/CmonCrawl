{"author": "Veronika Horáková", "brief": "Nedávno Slovanská epopej uchvátila Japonsko a úspěch nyní sklízí také v Brně. Stala se totiž hlavním lákadlem třítýdenního festivalu Re:publika, který v sobotu začal na brněnském výstavišti.", "category": "brno", "comments_num": "4", "content": "Devět pláten od Alfonse Muchy za víkend zhlédlo tři tisíce lidí. „Vyprodaly se všechny vstupenky,“ uvedl mluvčí Veletrhů Brno Jiří Smetana.\nTisíce lidí se před výstavištěm tísnily už v sobotu dopoledne, přestože se brány otevřely až ve 12 hodin. Odměnou jim byla kolona historických vozidel, která vyjela od Technického muzea. \nV jednom seděl i první československý prezident Tomáš Garrigue Masaryk. „Třeba to bude náš nejcharizmatičtější herec Karel Roden, který ho zahrál ve filmu o vraždě Anežky Hrůzové,“ těšila se Zuzana Majerová. \nPřestože se jí přání nesplnilo, zklamaná nebyla. Dvojník Masaryka potěšil i další účastníky, kteří se s ním na památku vyfotili, všechny pak pozdravil z hlavního pódia. A protože festival připomíná sté výročí založení Československa, ujali se zahájení premiéři Andrej Babiš (ANO) a Peter Pellegrini. Shodli se, že vztahy obou zemí jsou výborné.\n„Česko a Slovensko jsou jako bývalí manželé, kteří spolu vycházejí lépe než před rozvodem,“ prohlásil Babiš. „Soužití a mírové rozdělení Čechů a Slováků by mohlo sloužit jako příklad všem národům světa,“ doplnil jej Pellegrini.\nJeště před zahájením na výstavišti se oba sešli ve vile Tugendhat, kde na zahradě hledali strom, u něhož jejich předchůdci – Václav Klaus a Vladimír Mečiar – dohodli rozdělení Československa. „Už tam není,“ poznamenal zklamaně Babiš.\nRe:lax zóna nabízí sportoviště a vzdává hold legendám\nZa úvodní víkend festival navštívilo na 20 tisíc lidí. „Prošli většinou celé výstaviště. Hodně návštěvníků dorazilo i kvůli koncertům Tomáše Kluse a Jany Kirschner,“ informovala za organizátory Adéla Nováková.\nMnozí účastníci však na akci zavítali, protože prostě milují období první republiky a chtěli si ho připomenout. „Lidé tu chodí vkusně oblečení, všechno má svůj styl. Ale vrátit tuto dobu nechci, měla také svá negativa. Třeba politickou situaci v Evropě, která vyústila v druhou světovou válku,“ rozpovídala se Eva Kovaříková, jež na výstaviště vyrazila s celou rodinou.\nKromě Slovanské epopeje se líbila i výstava architektury a designu Avant Garde a také Re:lax zóna, kde se odehrála autogramiáda hráčů Komety, kteří letos obhájili extraligový titul. Malí fanoušci je netrpělivě vyhlíželi. „Těším se úplně na všechny. Sbírám hokejové kartičky a těším se, až mi je podepíšou,“ radoval se desetiletý Martin Lukš, který si čekání zkrátil hraním fotbalu.\nV Re:lax zóně jsou totiž rozmístěná sportoviště, kde si jde zahrát i tenis, jehož největší české legendy připomínají informační panely. „Jana Novotná, Ivan Lendl nebo Martina Navrátilová, dnešní mládež je nezná. Jsem příjemně překvapený, že na ně organizátoři nezapomněli,“ podotkl Petr Stárek, který kvůli festivalu přijel do Brna z Ostravy.\nKdo si chtěl odpočinout, vyrazil na Gastrofest, kde se podával uherský guláš, bramborové placky, uzený kapr, talián s domácí hořčicí nebo tradiční české buchty. „Ceny jsou v pohodě a všechno, co jsme ochutnali, bylo výborné. Netušil jsem, kolik jídel, která dnes vaříme, pochází z první republiky,“ liboval si Ondřej Staněk.", "headline": "V Brně zavládl duch první republiky, festival přilákal 20 tisíc lidí", "keywords": ["Jihomoravský kraj", "Veletrhy Brno", "Václav Klaus", "Andrej Babiš", "Alfons Mucha", "Slovanská epopej", "Tomáš Garrigue Masaryk", "Veletrhy Brno", "pavilon", "Výstaviště", "brněnské výstaviště", "sportoviště", "První republika", "Jiří Smetana", "Československo", "festival", "Peter Pellegrini", "Brno-město"], "publication_date": "2018-05-28 10:39:00"}