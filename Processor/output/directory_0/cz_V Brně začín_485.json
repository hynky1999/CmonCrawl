{"author": "Markéta Lankašová", "brief": "Na čtyři dny obsadí centrum Brna televizní i online seriály a jejich fanoušci. Startuje totiž pilotní ročník festivalu Serial Killer. „Chceme divákům ukázat, že kvalitní seriály nejsou jen doménou Západu, ale zajímavé počiny najdeme i ve střední a východní Evropě,“ říká organizátorka a producentka Kamila Zlatušková.", "category": "brno", "comments_num": "2", "content": "Festival chce prolomit předsudek, že seriály na velké plátno nepatří. Právě v kinosálech, ale i v brněnských divadlech čeká na návštěvníky nabitý program. Organizátoři pustí vždy pilotní a druhý díl seriálu. \n„Nabídneme ale i čtyři kompletní série - tři mají pět nebo šest dílů a čtvrtá trvá celkem 45 minut,“ upřesnil programový ředitel festivalu Jiří Flígl.\nTvorbu rozložili do více linek. V soutěžní se utkají zvlášť televizní a zvlášť online seriály ze střední i východní Evropy, v nesoutěžní pak diváci zhlédnou světovou tvorbu. „Chceme, aby publikum mělo kontext, dozvědělo se o skvělých kouscích, které třeba nejsou tak známé a proslavené,“ doplnila Zlatušková. Ceny si vítězové převezmou v sobotu 5. května v kině Scala.\nMilovníci příběhů na pokračování se mohou těšit na dvě premiéry. „Spolu s českým seriálem Most! od Jana Prušinovského zde bude mít světovou premiéru také estonský seriál Banka,“ prozradil Flígl.\nPilotní ročník festivalu zacílí na Dánsko s Královstvím Larse von Triera, rodinným dramatem Dědictví, vztahovou komedií Pospolu v rozvodu či novinkou Cesty Páně. Dále se v programu objeví hororová série Gogol: Začátek, belgický thriller Tabula rasa nebo protirasistický sitcom Hnědá rodina.\nMěsto se zbarví do červena\nOrganizátoři kladou důraz na atmosféru v seriálech, ale chtějí ji navodit i mezi účastníky festivalu. Každý den pořádají afterparty a večírky, Brno se tak načas zbarví dočervena plakáty a balonky, jichž dobrovolníci nafouknou na dvacet tisíc.\nPro ty, kteří se o seriály a televizní tvorbu zajímají také profesně, je v nabídce série diskusí přímo s lidmi z oboru.\n„Evropská audiovizuální tvorba je plná nových trendů a změn. Jejich součástí jsme i my. S měnícím se trhem se otevírají příležitosti ke zcela nové spolupráci napříč Evropou,“ vysvětlila organizátorka odborných diskusí Anna Herza Tydlitátová, proč chce festival Serial Killer být u toho.\nTakzvané Industry Days začínají ve čtvrtek debatou s herečkou Aňou Geislerovou a castingovou režisérkou Mayou Kvetny o přístupech k jejich profesím v Česku a zahraničí. V dalších výstupech budou mluvit osobnosti současné produkce, režie nebo scénáristiky.\nMísto Lynche se bude zírat na jeho portrét\n„Zvali jsme i amerického režiséra Davida Lynche, ale protože nám neodpověděl, pokusíme se aspoň udělat zápis do Guinnessovy knihy rekordů,“ prohlásila Zlatušková. \nTen spočívá ve štafetovém zírání na Lynchův portrét v apartmá, kde měl být ubytovaný. Zároveň budou organizátoři s různými osobnostmi točit krátké příspěvky o tom, co pro ně slavný režisér znamená.\nNa rozdíl od něj účast potvrdil český režisér Jan Prušinovský, dramatik a scenárista Petr Kolečko, komici Lukáš Pavlásek, Luděk Staněk a Miloš Čermák nebo herečka Erika Stárková. Někteří z nich se budou podílet také na hudebních doprovodech na večírcích.\nAmbiciózní projekt Kamily Zlatuškové vyjde na více než sedm a půl milionu korun. Téměř polovinu částky přispělo Brno, přes milion přidal Jihomoravský kraj, zbytek dopláceli soukromí partneři i sama Zlatušková.\n„Projektu věřím. Dáváme si velké cíle a neustále se k nim snažíme přibližovat. Letos jde ale o pilotní ročník a říkali jsme si, že nebudeme utrácet za to, abychom přivezli nějakou zářivou zahraniční hereckou hvězdu,“ vysvětlila Zlatušková.", "headline": "V Brně začíná festival Serial Killer, nabídne promítání i večírky", "keywords": ["Jihomoravský kraj", "Aňa Geislerová", "Jan Prušinovský", "Kamila Zlatušková", "doména", "Scala", "festival", "Brno-město"], "publication_date": "2018-05-02 10:03:00"}