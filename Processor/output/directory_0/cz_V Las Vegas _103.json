{"author": "Vladimír Löbl", "brief": "Po loňském virtuálním ročníku veletrhu elektroniky Consumer Electronics Show v Las Vegas se ten letošní konal opět ve výstavních halách, kvůli nové vlně pandemie na poslední chvíli celá řada výrobců odřekla účast nebo své novinky prezentovala virtuálně. Opět to byl ovšem zajímavý festival špičkových technologií a neotřelých nápadů.", "category": "auto", "comments_num": "4", "content": "Las Vegas\nCo se stane ve Vegas, to zůstane ve Vegas. Tak tato slavná fráze již kvůli veletrhu elektroniky CES neplatí. Každoročně v lednu totiž do města v nevadské poušti směřuje pozornost celého světa, především vývojářů a příznivců moderních technologií. Z výstavy v mekce hazardu Las Vegas se navíc postupem času stala přehlídka automobilů a mobility obecně. Vytlačila z lednového termínu tradiční detroitský autosalon a nyní ho fakticky nahradila. Letošní ročník byl po loňském virtuálním z velké části opět v reálných kulisách výstaviště. Automobilky navíc poprvé dostaly v areálu lasvegaského kongresového centra k dispozici vlastní halu.\nŘada velkých vystavovatelů však na poslední chvíli z opatrnosti kvůli omikronu zrušila svou fyzickou přítomnost a přešla opět na digitální show. Kromě velkých technologických firem jako Google, Amazon, Microsoft, Intel či Meta (Facebook) se krátce před začátkem rozhodly veletrhu fyzicky nezúčastnit i GM a Mercedes-Benz. Las Vegas tak přišlo o svého krále show, kterým by nepochybně byl Mercedes EQXX s dojezdem 1 000 km. BMW tam sice mělo vystavená auta, ale prezentace byla přenášena z Mnichova.\nVše se již točí zejména okolo palubní elektroniky a asistenčních systémů, citlivých senzorů či inteligentních kamer. Svět automobilů, osobní přepravy, spotřební elektroniky a digitální techniky se stále více propojuje.  \nA opět nebyla nouze o překvapení. Japonský gigant Sony totiž představil další elektrickou studii Vision-S 02 a oznámil, že se opravdu chce vrhnout do výroby elektrických aut (více čtěte zde). Silnou stopu opět zanechal jihokorejský koncern Hyundai, ale překvapila i nová turecká automobilka Togg a vietnamská značka Vinfast, která chce vyrábět své elektrické modely v Německu a poskytovat na ně desetiletou záruku. Podívejte se na vše, co se v Las Vegas ze světa aut představilo.", "headline": "V Las Vegas se představila auta budoucnosti. Mají kino i pokoj pro milence", "keywords": ["BMW", "Ford", "Chrysler", "Mercedes-Benz", "Cadillac", "Microsoft", "Sony", "Elektromobil", "Intel", "Amazon", "Google", "veletrh", "elektronika", "Las Vegas", "Consumer Electronics show", "Chevrolet Silverado"], "publication_date": "2022-01-11 08:50:00"}