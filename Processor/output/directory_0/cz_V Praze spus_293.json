{"author": "Václav Nývlt", "brief": "Dvě sedačky, malinkatý zavazadlový prostor a okénko jak na poště. Společnost Revolt v Praze zahájila „carsharing“ maličkých elektromobilů.", "category": "auto", "comments_num": "184", "content": "Celou aktuální flotilu služby sdílených autíček Revolt vidíte na obrázku, dalších osmnáct vozidel se v tuto chvíli pohupuje v kontejneru na lodi někde na vlnách oceánu a v pražských ulicích by měla být v polovině srpna. \nAutíčko City Spirit z produkce čínského výrobce Jia Yuan Electric Vehicles si může půjčit každý, kdo má řidičský průkaz skupiny B, bylo mu 21 let a zaregistruje se do aplikace Revolt (zatím jen pro Android). \nKaždá jízda se platí zvlášť v aplikaci přes platební bránu GoPay. Odemknutí vozidla se udělá také přes aplikaci, která kontaktuje firemní server, ten ověří zákazníka a otevře vybrané vozidlo.\nRevírem vozítek je zatím Praha 1, 2  a část Prahy 3, přesněji to vidíte na vyznačené na mapě v aplikaci. V tomto prostoru si můžete auto vyzvednout a tam jej také na konci kdekoli vrátíte. Samozřejmě můžete vyjet kamkoli mimo, do Bohnic i na Jižní Město, ale dokud vozidlo nevrátíte ve výše uvedené lokalitě, běží vám doba zápůjčky.\nMaximální rychlost vozidla je 78 km/h, na jedno nabití ujede až 120 kilometrů. Jakmile kapacita akumulátoru poklesne pod 35 procent, zmizí z mapy a nelze jej tak vypůjčit. V tu chvíli pro něj z centrály Revoltu vyrazí pracovník a odveze jej nabít, respektive vyměnit vybitý akumulátor za jiný, již nabitý. Akumulátor je totiž v boxu pod sedadly a jeho výměna je otázkou pěti minut, po kterých je vozítko opět k dispozici zákazníkům.\nTímto pravidelným návratem k technikům společnosti je také kontrolován a udržován celkový stav, funkčnost a čistota vozidla - nejsou tak vydána dlouhodobě napospas zákazníkům.\nSnadné parkování i v Praze\nMaličké vozítko váží jen 610 kilogramů (včetně akumulátorů), a obejde se tak bez posilovače řízení. Pokud otáčíte kola při stání na místě, tak si jeho absenci uvědomíte, ale jindy chybět nebude. Výhodou je malý poloměr otáčení, a tedy snadná manévrovatelnost. Při parkování pomůže couvací kamera, chodce na pohyb upozorní velmi hlasité tůtání. Vozidlo je dlouhé 2,2 metru, a můžete jej tak parkovat „naštorc“ zadkem k chodníku. A protože mají elektrický pohon, můžete je zaparkovat kdekoli v modrých a fialových parkovacích zónách.\nV autíčkách není příliš místa, ale s trochou snahy se do nich vměstnají i robustnější postavy. Zavazadelník je maličký, navíc se otevře jen jeho vrchní skleněná polovina - zavazadla tak vkládáte netradičně vrchem přes vysokou hranu a větší balíky či kufry tam nevměstnáte.\nAplikace vám nepočítá ujeté kilometry, ale čas, po který máte vozidlo v užívání. Platí se 4 koruny za minutu, zácpa v dopravní špičce se tak může docela prodražit.\nVe stejné aplikaci si můžete půjčit i elektrickou motorku, i na tu stačí řidičák „B“ a její maximální rychlost je 45 km/h. Na snímcích ji nemáme, vystavovatel nesvolil k sejmutí přehozu před jejím oficiálním, oproti pozvánce nejméně o hodinu odloženým odhalením, na které jsme již nemohli čekat.", "headline": "V Praze spustili sdílení mikroautíček. Zaparkujete je i zadkem k chodníku", "keywords": ["Praha", "Elektromobil", "Za volantem elektroaut", "Praha 1", "vozidlo", "chodník", "Jižní Město", "akumulátor", "Bohnice", "elektrické auto", "zavazadlový prostor", "Android"], "publication_date": "2018-07-27 09:15:00"}