{"author": "Ivana Solaříková", "brief": "S trpaslíkem Paklíčem ani otcem Furou se tady nepotkáte. Tajemné komnaty plné podivuhodných úkolů ale musíte zdolat stejně jako ve známé televizní soutěži Pevnost Boyard. Ta je totiž předlohou zábavního centra Tep Faktor, které začne od října vyrůstat v Mikulově.", "category": "brno", "comments_num": "1", "content": "Projekt sází na logické úkoly, ale také na fyzickou zdatnost a mrštnost. Zatím existuje v Česku jen jediné takové centrum, a to v Chotilsku nedaleko Příbrami. \n„Museli jsme se tam přizpůsobit stávajícím prostorám bývalé bramborárny, v Mikulově ale budeme stavět zcela nový objekt,“ naznačuje Jan Daneš z Tep Faktoru, že tvorbě roztodivných místností, v nichž splnění úkolů přivede soutěžící až k pokladu, nestojí v cestě žádné překážky.\nMísto si nevybrali náhodou. Vsadili na blízkost Brna, ale také na polohu v příhraničí. „Chceme cílit i na cizí klientelu. Věříme, že sem přilákáme Rakušany a Slováky,“ doufá Daneš. Centrum se zaměří i na školy nebo firmy plánující teambuilding pro své zaměstnance.\nNa adrenalin lákají také lanový park a Exit game\nNa Břeclavsku přitom nejde o jedinou adrenalinovou atrakci, která tady v krátké době vznikla. Stovky lidí vyrazily o minulém víkendu poprvé na okraj Břeclavi. Za bývalou lichtenštejnskou hájenkou otevřeli zcela nový lanový park – unikátní svou polohou v Lednicko-valtickém areálu i atrakcemi.\nNa ploše víc než sedmi tisíc metrů čtverečních se napínají lana až ve výšce šesti metrů. Nejnáročnější trasy mají průběžné jištění. „To je vůbec to nejbezpečnější možné. Nikde se nepřepínají karabiny a je jisté, že nikdo nemůže spadnout, i kdyby mu sklouzla noha,“ popisuje Monika Opavská, jedna ze zakladatelek parku.\nVíc než jen na svaly je nutné spoléhat v místnostech Exit game, jež vyrostly v Břeclavi v bývalém skladu civilní ochrany. Do místnosti připomínající děsivé sanatorium se nechávají zavřít týmy, které mají hodinu na to, aby se dostaly ven.\n„Musí si všímat věcí kolem sebe a přijít na určité klíče, které je vyvedou ven. Tady nepomáhá hrubá síla, ale logika,“ říká provozovatelka Exit game Břeclav Ludmila Pavlovová.", "headline": "V akci rozum i svaly. Na Břeclavsku chystají svou podobu Pevnosti Boyard", "keywords": ["Jihomoravský kraj", "Břeclavsko", "Mikulov", "Chotilsko", "Břeclav", "Příbram"], "publication_date": "2016-06-11 11:02:00"}