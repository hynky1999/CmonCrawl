{"author": "Šárka Kroupová", "brief": "V dřevěném modelu, přesně desetkrát menším než originál, budou na brněnském výstavišti testovat akustiku budovaného Janáčkova kulturního centra. Objekt za dva miliony korun o rozměrech 5 x 3,5 metru a třímetrovou výškou ve čtvrtek dorazil do pavilonu A.", "category": "brno", "comments_num": "3", "content": "„Zmenšenina sálu vznikala od loňského podzimu v Mnichově Hradišti v dílně specializované na akustické modely,“ přiblížila brněnská primátorka Markéta Vaňková (ODS).\nModel je hermeticky utěsněný a při zkouškách se celý napustí dusíkem. „Zvuk se v něm šíří v odpovídajícím poměru vůči měřítku modelu, tedy přesně desetkrát pomaleji než ve vzduchu. Cílem měření je ověřit, že vypočtený tvar sálu a použité materiály zajišťují dokonalou akustiku,“ sdělil náměstek primátorky Tomáš Koláčný (Piráti).\nModel uvnitř obsahuje i 1 200 figurek, které mají napodobit posluchače v reálném sále, protože přítomnost diváků mění akustické parametry. \nPodle radního pro kulturu Marka Fišera (Piráti) potrvá testování akustiky zhruba tři měsíce, následně město odhalí model veřejnosti.\n„Model je naprosto unikátní v českých podmínkách, ale i ve světě. Opravdu garantuje nejlepší možnou akustiku. Dnešní den je pro naši filharmonii obrovský mezník,“ vyzdvihla Marie Kučerová, ředitelka brněnské filharmonie, která v novém koncertním sále najde zázemí.\nJanáčkovo kulturní centrum na rohu Besední a Veselé ulice za dvě miliardy korun je pro Brno momentálně nejdůležitější investiční akcí. Výběrové řízení na zhotovitele by mělo začít v listopadu po ukončení všech akustických zkoušek. Stavba by následně měla být zahájena příští rok a skončit o dva roky později. Začátek stavby se ale v minulosti už mnohokrát posunul.\nMěsto za sál zaplatí miliardu korun, o 600 milionů požádalo ministerstvo kultury a 100 milionů by měl dát Jihomoravský kraj. \nPřes 300 milionů už v minulosti poskytla společnost Brněnské komunikace, která v místě postavila podzemní garáže. Ty však zatím nejsou přístupné, protože se čeká na stavbu nadzemní části.", "headline": "V akustickém modelu brněnského koncertního sálu budou i figurky diváků", "keywords": ["Jihomoravský kraj", "ODS", "Piráti", "Tomáš Koláčný", "Markéta Vaňková", "akustika", "Janáčkovo kulturní centrum", "Brno-město"], "publication_date": "2021-04-30 10:26:00"}