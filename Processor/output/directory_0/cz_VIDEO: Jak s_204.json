{"author": "František Dvořák", "brief": "Tovární tým Škody pro iDNES.cz odhalil tajemství závodních pneumatik na Rally Šumava. Tradiční česká soutěž startuje v pátek večer a pokračuje až do pozdních nočních hodin. Druhá etapa je na programu v sobotu.", "category": "auto", "comments_num": "7", "content": "Na asfaltové soutěži jako je Rally Šumava lze vybírat mezi dvěma základními typy obutí. Rozdíl je v tvrdosti směsi – rozlišuje se tvrdá a měkká. Čím teplejší počasí, tím tvrdší směs se použije. \nV českém šampionátu v rally je zastoupeno několik značek, většina týmů ovšem používá pláště značky Michelin, stejně jako v mistrovství světa WRC. Michelin zajišťuje všem týmům na místě profesionální pneuservis. Tovární tým Škoda Motorsport má vedle toho i vlastní.\nO tom, jaký typ směsi se nasadí, rozhoduje hlavní inženýr vozu po dohodě s posádkou. Nejdůležitější roli pro volbu závodního obutí hraje vždy počasí. Při stálém počasí je volba jednodušší. Rally Šumava 2018 doprovází nečekaně slunečné počasí, takže se zde nebude konat jindy obvyklá pneumatiková loterie spojená s výběrem optimálního obutí. V minulosti však byly na některých lesních úsecích trati dokonce i zbytky sněhu.\nPneumatiky se mění při každé servisní zastávce. Cena jedné závodní pneumatiky je okolo deseti tisíc korun, životnost při soutěžním tempu je přitom asi sto kilometrů.", "headline": "VIDEO: Jak se obouvá rallyový speciál? Je to alchymie, guma vydrží 100 km", "keywords": ["Ford", "Škoda Auto", "Škoda Fabia", "Petr Uhl (automobilový závodník)", "Šumava", "Jan Kopecký", "Ford Fiesta", "Václav Pech", "Team", "alchymie", "Škoda Motorsport", "soutěž", "Pneumatika", "pryž", "Škoda Fabia R5", "Ford Fiesta R5"], "publication_date": "2018-04-20 16:50:00"}