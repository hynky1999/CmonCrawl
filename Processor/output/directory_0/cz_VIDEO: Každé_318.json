{"author": "Markéta Lankašová", "brief": "Bez pomoci na svém invalidním vozíku nevyjedou kopec, s novou vychytávkou by se ale mohli projet i po\nkamenitém terénu. Adam Dolinský pro handicapované lidi vymyslel a sestrojil první nástavby na vozíky, které změní kolečkové křeslo ve stabilní tříkolku.", "category": "brno", "comments_num": "6", "content": "Tříkolka, kterou pojmenoval Bikedoo, je poháněná elektromotorem a připnout se dá za několik sekund na jakýkoli vozík. Stroj nevyžaduje od uživatele žádné přesouvání. \n„Zjistili jsme, že většina skútrů a podobných zařízení pro vozíčkáře jsou samostatné přístroje. Člověk si tak do nich musí přesednout,“ vysvětlil počáteční úvahu Dolinský, jenž studuje na Vysokém učení technickém v Brně.\nPrávě přesun může být pro lidi s handicapem problém, obzvláště pokud plánují dojet někam, kde budou opět potřebovat na pohyb svůj klasický mechanický vozík. K tomu je pak často potřeba asistence dalšího člověka. \n„A také sice člověk vyjede kopec, ale může mít problém dostat se na úřad či do obchodu, pokud u sebe nemá svůj vlastní vozík,“ dodal Dolinský.\nBikedoo se na vozík jednoduše upne bez zásahu do jeho konstrukce a člověk získá třetí kolo, elektrický pohon i řídítka včetně ovládání. \nTakto poháněný invalidní vozík se promění v přepravní prostředek, který umí jet rychlostí až 50 kilometrů v hodině a na jedno nabití urazí až 70 kilometrů. \n„Náš rodinný kamarád má rozsáhlé zkušenosti s elektrotechnikou a můj táta je zase vzděláním letecký inženýr se zaměřením na elektrotechniku. Postupně tak začali dávat dohromady možná řešení. Původně to měl být jen náhon na kola. Nakonec ale postupným vývojem došli až k finální podobě,“ popsal Dolinský začátky sestrojování.\nNápad vznikl ve školním semináři\nStudent podnikatelské fakulty neváhal a z nápadu vytvořil byznys plán. Prozatím vozí prototypy po světě a sbírá od vozíčkářů zpětnou vazbu. \nTříkolka totiž prochází testováním. Vyzkoušeli si ji i mladí handicapovaní v Austrálii, na Novém Zélandu či v Dubaji. Během letošního roku by pak už první kusy dokončených zařízení měly putovat i k zákazníkům. Nejdříve v Česku, později i ve světě.\nDolinský na nápadu pracoval ve školním semináři. „Ujasnil jsem si cílovou skupinu a otestoval, zda je vůbec takový nápad životaschopný,“ podotkl student. \nPořízení konstrukce vyjde přibližně na sto padesát tisíc korun. „Zatím to bohužel není úplně pro každého. Ačkoliv se to zdá hodně, člověk si musí uvědomit, že například invalidní vozík na míru může stát i více než sto tisíc korun. Zároveň však pracujeme i na zlevnění výroby,“ ujistil Dolinský. \nVěří, že i výroba více kusů jeho Bikedoo zlevní. Nyní plánuje zaměřit se také na marketing.", "headline": "VIDEO: Každé kolečkové křeslo může do terénu, ukazuje studentský nápad", "keywords": ["Jihomoravský kraj", "Vysoké učení technické - VUT", "invalidní vozík", "tříkolka", "Brno-město"], "publication_date": "2018-07-02 09:35:00"}