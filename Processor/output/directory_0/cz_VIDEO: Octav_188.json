{"author": "František Dvořák", "brief": "Letošní sezona obnoveného Octavia Cupu pádí do cíle. Po dvanácti odjetých závodech je zde velké finále, na okruhu Nürburgring. V boji o titul šampiona již zůstávají jen Tomáš Pekař a Petr Fulín junior. V aktuální tabulce průběžného pořadí je děli 18 bodů, přičemž ve hře zůstává posledních 43 bodů.", "category": "auto", "comments_num": "4", "content": "„Nürburgring GP jezdím pravidelně řadu let, ale s Octavií to bude premiéra. Čekají nás dva závody ve kterých se může stát cokoliv, a tak je stále vše otevřené,“ řekl před odjezdem do Německa leader průběžného pořadí Tomáš Pekař.\n„Před sezonou jsme dlouho zvažovali, kolik podniků do kalendáře zařadíme a na kdy naplánujeme ten poslední. Nakonec jsme se rozhodli až pro pozdější závěr sezóny, což se nyní ukazuje jako dobrá volba,“ říká zástupce promotéra pan Pavel Mařan.\n„Závody na Nürburgringu budou mimořádně atraktivní. Nejen, že se o víkendu rozhodne o celkovém vítězi, ale do závodů zasáhne celá řada zkušených jezdců,“ dodává. Vedle stálého jezdeckého pole se v Německu za volantem Octavie představí také závodníci, kteří do letos obnoveného seriálu zatím vůbec nezasáhli.\nDo startovního pole nastoupí na poslední závod také trojnásobný vítěz Evropského poháru cestovních vozů Petr Fulín a vyzve na souboj svého syna. Nebo domácí jezdec Andreas Pfister, který má podobně jako Petr Fulín velké zkušeností ze závodů FIA ETCC.\nOkruhovou octavii si vyzkouší i Adam Kout, dvojnásobný šampión evropských Superkártů a někdejší vítěz formule Renault. „Z toho, že se podařilo dojednat můj start v Octavia Cupu, mám velkou radost. V plechovém autě jsem neseděl deset let, a tak se na to moc těším. Navíc Nürburgring je skvělá a zábavná trať, kterou znám jak ze Superkártů, tak i z mých dřívějších startů s formulí Renault,“ komentuje Kout.\nZávodní víkendu na Nürburgringu začal pátečním tréninkem a kvalifikací. V sobotu už se bude závodit, první závod startuje v 8:30, druhý ve 13:15.\nNaposledy jela octavie na Nürburgringu v roce 2011, to byly závody série Eastern European Cup. Závod se jel tehdy zároveň s Renault Clio Cupem, protože Škoda Octavia Cup se v té době nekonal. Startovní pole tehdy čítalo na třicet aut, Petr Fulín starší na to moc rád vzpomíná. Reportáž z tehdejšího závodu sledujte na našem archivním videu.", "headline": "VIDEO: Octavie se vrací závodit na Nürburgring", "keywords": ["Mercedes-Benz", "Renault", "Škoda Auto", "Škoda Octavia", "Renault Clio", "Německo", "Octavia", "Poradna: Závody", "šampion", "okruh", "jezdec", "Nürburgring", "Petr Fulín", "Renault Clio", "Jackie Stewart"], "publication_date": "2018-10-12 13:55:00"}