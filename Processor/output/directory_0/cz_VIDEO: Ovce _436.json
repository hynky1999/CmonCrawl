{"author": "Veronika Horáková", "brief": "Terčem volně pobíhajících psů se staly ovce, které se pasou v okolí mandloňových sadů a rybníků v Hustopečích na Břeclavsku. Místní pastevec Miroslav Vodák v posledních týdnech zaznamenal už dvě mrtvá zvířata, Zveřejnil jejich fotografie s apelem, aby lidé dohlíželi na své psy.", "category": "brno", "comments_num": "47", "content": "K útokům na ovce, které se pasou poblíž mandloňových sadů, došlo v posledních několika týdnech. Jednu z ovcí našel pastevec Miroslav Vodák potrhanou na konci září.\nPodle něj se pozná, že na zvíře zaútočil pes. Ten totiž ovci nejprve zadáví a pak začne trhat břicho. „Problémem jsou volně pobíhající psi. Můžou být doma klidní, když mají obleček a leží na sedačce, ale jakmile venku spatří utíkající zvíře, tak nikdy nevíte, jak pes zareaguje,“ upozornil Vodák.\nO další ovci přišel minulý víkend, když na zvíře zaútočili čtyři dalmatini. Šlo o dvouletou ovci, která byla navíc březí, o to víc je ztráta bolestivá.\n„Zavolali mě lidé z nedalekého ranče, kteří viděli, co se stalo. Majitelé psů prostě odešli a nezajímali se,“ konstatoval pastevec. \nPřitom udělal vše pro to, aby podobným situacím zabránil. Ovce chrání elektronické ohradníky, které ale může pes přeskočit. Vodák proto také rozmístil cedulky s prosbou, aby si majitelé svá zvířata hlídali a zveřejnil i kontakt na sebe. \n„Rozhodně nechci někomu zakazovat procházky, to v žádném případě. Ale chtělo by to trochu ohleduplnosti, aby si majitelé své psy skutečně hlídali. Cena takové ovce je kolem 1 500 korun, což není mnoho, řešil jsem to i s policisty. Ale pořád jsou to zvířata. Je to smutné,“ posteskl si Vodák.", "headline": "VIDEO: Ovce v mandloňových sadech roztrhali psi, naposledy dalmatini", "keywords": ["Jihomoravský kraj", "Hustopeče"], "publication_date": "2020-11-27 16:37:00"}