{"author": "Jaroslav Halamka", "brief": "V poslední době je Kamaz známý hlavně svým působením v dakarské rallye, v Rusku se každopádně řadí mezi tradiční výrobce nákladních vozidel. Ruské „železo“ vstupuje na český trh, k mání bude sedm modelů značky.", "category": "auto", "comments_num": "244", "content": "Kamazy míří do Česka přes Radíkovice u Hradce Králové. Oficiální prodej odstartoval tento týden.\nZákladní model Kamaz 43502, z kterého vychází známý dakarský speciál, se dá v současnosti pořídit za 1 100 000 Kč bez DPH. Motory nabízejí výkon 300 a 400 koní, maximální kroutící moment se pak pohybuje kolem 1 700 Nm. Nejmenší kamaz uveze pět tun nákladu, největší osmikolové speciály až 41 tun.\n\"Ruské automobily obecně vynikají hlavně vysokou kvalitou, přiměřenou cenou a nízkými náklady na provoz,\" tvrdí Karel Štochl, ředitel společnosti Kamaz v České republice.\nPodle něj ruští výrobci preferují hlavně konstrukční jednoduchost. \"Ruská auta obsahují jednu řídící jednotku, která má na starosti jenom řízení motoru. Zbytek vozidla se pak vyrábí takzvaně postaru,\" pochvaluje si Štochl.\nSkupina Kamaz je největší automobilovou korporací Ruské federace a mezi největšími světovými výrobci těžkých nákladních automobilů je na celkovém 16. místě. V současné době zaměstnává přes 45 tisíc lidí. Zákazníkům nabízí zhruba 40 modelů v 1 500 variantách, pro Evropu bylo zatím schváleno sedm modelů.", "headline": "VIDEO: Ruské Kamazy míří do Česka, sázejí na cenu a jednoduchost", "keywords": ["Kamaz", "Spojené státy americké", "Japonsko", "Rusko", "Kanada", "Investice", "vozidlo", "Tatarstán", "automobil", "nákladní vozidlo", "Volha", "Hradec Králové", "Kama", "Sovětský svaz (SSSR)", "Hradec Králové (město)"], "publication_date": "2014-09-13 00:00:00"}