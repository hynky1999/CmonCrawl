{"author": "Jiří Smetana", "brief": "Guinessova kniha rekordů je bohatší o jeden rychlostní milník. Angličan Andy Jennings stanovil nové maximum pro jízdu v popelnici. Plastovou odpadní nádobu vybavenou motocyklovým motorem rozjel na víc než 70 kilometrů v hodině.", "category": "auto", "comments_num": "5", "content": "Jenningse prý nápad na motorizovanou popelnici dostal jen tak, když seděl na zahradě a koukal na klasický zelený kontejner. Plán na světový rekord pak spojil s charitativní akcí ve prospěch svého kamaráda, který byl po mozkové mrtvici upoután na lůžko.\nRekord pro jízdu popelnicí do té doby komisaři z Guinessovy knihy rekordů nikdy nezaznamenávali, Jenningsovi ale stanovili limit 30 mil za hodinu, tedy necelých 50 km/h. Nižší výsledek by nezapsali. Autor pojízdné popelnice si nicméně už dopředu věřil – svůj výtvor otestoval předem na silnici a neměl problém dosáhnout hranice 40 mil v hodině.\nZávodní popelnici osmadvacetiletý Brit z Yorku vybavil předním kolečkem a malým motocyklovým motorem. Uvnitř popelnice je pak sedátko ze šlapacího kola a řídítka. Výfuk je vyveden z boku a vývod z plastové popelnice před roztavením chrání kovový tepelný štít.\nAby byl rekord platný, musel jej Andy Jennings zopakovat na stejném úseku v obou směrech, aby se vyloučil vliv větru a případného sklonu trati. Nakonec komisaři dobrodruhovi naměřili průměrně 44,06 mil v hodině, tedy asi 71 kilometrů v hodině.\nPůvodní záměr sbírky – pomoci nemocnému Benovi – se bohužel změnil. Než Jennings popelnici dokončil, jeho přítel na následky mrtvice zemřel. Peníze, které rekordman vybral, tak poputují pozůstalým.", "headline": "VIDEO: Sedmdesátkou v popelnici. Brit stanovil světový rekord", "keywords": ["popelnice", "rekord", "Guinessova kniha rekordů"], "publication_date": "2020-10-09 00:00:00"}