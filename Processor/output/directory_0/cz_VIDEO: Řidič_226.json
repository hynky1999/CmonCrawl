{"author": "František Dvořák", "brief": "Řidička v Petrohradě najela na rušném průtahu městem do protisměru. Po nešikovném couvání a několika nebezpečných manévrech nakonec ze situace vyvázla, chvíli to však trvalo.", "category": "auto", "comments_num": "25", "content": "Zmatená řidička se po neúspěšných pokusech odcouvat z nebezpečné situace rozhodla přejet přes středový dělící pás.\nPodle zkušeností policistů taková nepříjemnost potkává častěji opilé řidiče či seniory. Podle dopravních expertů jsou většinou silnice v Česku značené tak, že se nelze splést. Potíž bývá spíš v nesoustředěných řidičích.\nNejrizikovějšími místy, kde se může řidič splést, obzvlášť pokud dané místo nezná, jsou hodně zapletené silniční sjezdy a nájezdy. Občas není jasné, zda je silnice jedno nebo obousměrná. Ještě horší je to v noci, kdy má řidič rozhled omezen na plochu, kterou osvětlují světla jeho vozu.\nPokud omylem vjedete do protisměru, je třeba se co nejdříve dostat ke krajnici, zastavit a přemýšlet, jak se odsud dostat. Pokud se to stane na dálnici, určitě se nepokoušejte dostat k dalšímu výjezdu.\nVjet špatně do jednosměrky je velmi jednoduché ve městě. Značky bývají schované za vysokými vozidly nebo zarostlé v křoví. Jestli omylem nevjel do jednosměrky, může řidič poznat podle značek. Pokud jsou i ty umístěné napravo podél silnice otočené naopak, jedete špatně. Stejně může napovědět vodorovné značení na silnici. Vodítkem mohou být i parkující auta. Pokud stojí všechna stejným směrem, předkem naopak, měl by řidič zpozornět.", "headline": "VIDEO: Řidička najela do protisměru, řešení bylo jednoduché", "keywords": ["WebTV", "policista", "křoví", "silnice", "dálnice", "Petrohrad"], "publication_date": "2017-08-10 14:50:00"}