{"author": "František Dvořák", "brief": "Bílý sedan s nezaměnitelným rukopisem škodováckých designérů brázdí silnice ve středních Čechách. Auto natočil čtenář iDNES.cz Jan Bláha. Jde o upravený rapid pro Indii, který dostane novou tvář.", "category": "auto", "comments_num": "38", "content": "Bílý prototyp jezdí na Mladoboleslavsku už několik týdnů. Na rozdíl od jiných nových škodovek, které do posledních chvil najíždějí testovací kilometry s alespoň trochou maskování, je auto bez úprav.\nEvropané totiž tuto škodovku neznají. Je to indický model rapid, který je výrazně odlišný od toho prodávaného na ostatních trzích. \nAuto vyráběné v indickém Pune má příď velmi podobnou fabii druhé generace, má také výrazně měkčí ladění podvozku, které lépe odpovídá indickým silnicím a požadavků tamní klientely. \nAuto se má v dohledné době dočkat faceliftu, podle zdroje iDNES.cz obeznámeného se situací má auto dostat tvář moderních škodovek. Kulatou příď s velkými světlomety vymění za ostřejší linky blízké evropskému (a čínskému) rapidu nebo chystané nové fabii.\nŠkoda se na indickém trhu nemůže prosadit. Indie měla být pro Škodu Auto jedním z největších odbytišť, namísto toho tam firma zažívá velmi nepříznivé období. Jen za loňský rok prodeje klesly o více než třetinu.\nŠkoda Auto vyrábí vozy ve dvou závodech v Aurangabádu a koncernové továrně v Pune, nejde však o klasický výrobní závod: vozy se vyrobí z velké části v Česku, rozloží se, odvezou a pak se znovu smontují v Indii. Důvodem jsou podmínky indické vlády a cla. Firma tu musí řešit i zdánlivě bizarní potíže: například evropské klaksony nevydrží v Indii tak dlouho, protože je tamější řidiči používají mnohonásobně častěji.\nNejnovější potíž automobilky je pokuta od indického antimonopolního úřadu. Ten trestá automobilky za narušování hospodářské soutěže. Celkem 14 domácím a zahraničním automobilkám uložil pokuty v celkové výši 25,5 miliardy rupií, tedy 8,9 miliardy korun. Z toho přes 160 milionů korun má zaplatit česká Škoda Auto.\nNejlidnatější země světa zatím jen stěží v příštích letech dobude post největšího trhu. V zemi chybí kromě peněz i dostatečná infrastruktura: například je tu jen 600 kilometrů dálnic, což je méně než u nás. Na tisíc lidí připadá 12 aut.", "headline": "VIDEO: Škoda ladí na českých silnicích rapid pro Indii", "keywords": ["Škoda Auto", "Škoda Rapid", "Indie", "Jan Bárta", "Škoda Auto", "Poradna: Závody", "Mladoboleslavsko", "Jan Bláha", "peníze", "Puné", "Auto-moto"], "publication_date": "2014-09-16 00:00:00"}