{"author": "Robin Krutil", "brief": "Špatně zabrzděné auto vjelo do křižovatky v centru Brna. Vůz se z mírného kopce rozjel po chodníku, kde se mu na poslední chvíli vyhnula žena s kočárkem. Následně projel mezi několika dalšími vozy křižovatkou a narazil do domu.", "category": "brno", "comments_num": "71", "content": "Auto stálo v pondělí dopoledne v Kounicově ulici podélně zaparkované na chodníku před křižovatkou.\nZnenadání se však z mírného kopce pomalu rozjelo a zkřížilo dráhu ženě s kočárkem, která přicházela od přechodu.\n„Žena pravděpodobně v první chvíli nepostřehla, že za volantem nikdo nesedí. Dítě se tedy rozhodla provézt těsně před automobilem,“ popsal mluvčí brněnských strážníků Jakub Ghanem. Jenže auto pokračovalo v jízdě, takže žena před ním musela popoběhnout, aby ji nesrazilo. \nNásledně se samovolně jedoucí vůz ocitl ve frekventované křižovatce u Moravského náměstí. „Tam se mu někteří řidiči vyhnuli, jiní museli nečekaně brzdit,“ přiblížil Ghanem.\nNebezpečnou jízdu auta, kterému se musel vyhnout také další chodec čekající u semaforu, ukončil až náraz do domu. I poté však dál komplikoval dopravu, kterou na místě usměrňovali strážníci. Případ poté převzali státní policisté.", "headline": "VIDEO: Špatně zabrzděné auto projelo křižovatkou, málem srazilo kočárek", "keywords": ["Jihomoravský kraj", "kočárek", "moravské náměstí", "Brno-město"], "publication_date": "2021-04-28 10:32:00"}