{"author": "František Dvořák", "brief": "Mezi nejotravnější discipliny zimního řidiče patří škrábání oken od námrazy. Pokud nemáte auto schované v garáži, nebo vyhřívané čelní sklo, určitě znáte různé druhy škrabek, už jste taky v nouzi drápali led z okna občankou a při tom ztráceli drahocenné ranní minuty. Koupili jsme a vyzkoušeli elektrickou škrabku, vyplatí se investice 1200 korun?", "category": "auto", "comments_num": "140", "content": "Škrábání čelního okna je jedna z nejotravnějších ranních rozcviček, hlavně když spěcháte s dětmi do školy nebo třeba na pracovní schůzku.\nV nouzi pomůže cokoliv rovného, ideálně plastového. A hned pak si koupit pořádnou škrabku. Dobré jsou ty se zatepleným nepromokavým rukávem. Co všechno se dá použít a jaké jsou fígly čtěte zde.\nAkumulátorovou škrabku na led jsme nasadili v mrazu, který vytvořil na čelním skle tlustou ledovou vrstvu. Akuškrabka má zespoda rotující kotouč se šesti plastovými čepelemi. Námrazu opravdu odstraní, ale je potřeba pevnou ruku, když zajela moc blízko okraji skla, měli jsme obavy, aby neohlodala lišty a těsnění. Když máte větší auto s vysokou anebo dlouhou kapotou a velkým čelním sklem, mrňous nedosáhne na střed. \nŠkrabka je napájená akumulátorem. Vejde se do přihrádky v autě a ovládat se dá i v rukavicích, jen je třeba pamatovat na ní a nabíjet (plně nabito je z klasické zásuvky 230 V za tři hodiny). Na ubývající síly akumulátor upozorní LEDkou. Jedno nabití škrabky na led postačí pro několik použití, výrobce uvádí, že naplněná baterie udrží přístroječek 15 minut v chodu. Záviset to samozřejmě bude na mnoha podmínkách, od mocnosti vrstvy ledu po teplotu.\nRotující kotouč o průměru 10 cm se stabilními plastovými čepelemi je výměnný, nepotřebujete na to nářadí. Stojí necelé tři stovky.", "headline": "VIDEOTEST: Elektroškrabka omrzlé okno očistí; hlučí a potřebuje pevnou ruku", "keywords": ["námraza", "čelní sklo", "Škrabka"], "publication_date": "2022-01-21 00:00:00"}