{"author": "Martina Procházková", "brief": "V zemích USA, kde je legální prodej marihuany pro rekreační účely, se zvýšila nehodovost o více než šest procent. Upozornila na to studie, kterou před několika dny zveřejnily americké úřady.", "category": "auto", "comments_num": "12", "content": "Analýza Institutu pro bezpečnost silniční dopravy (IIHS)  vychází z dat sesbíraných od ledna 2012 do října 2017, tedy období před i po legalizaci prodeje marihuany. Jednoznačně vyplývá, že množství nehod a následných požadavků na odškodnění u pojišťoven v zemích vzrostl ročně o více než šest procent.\nStudie, která byla zveřejněna na summitu o boji proti alkoholu a drogám, vzala v úvahu první státy USA, kde je povoleno prodávat marihuanu pro „rekreační účely“, jako je Colorado, Nevada, Oregon nebo Washington. A srovnala je se zeměmi, kde není užívání drogy povoleno, jako je Idaho, Montana, Utah nebo Wyoming.\nV USA zlegalizovali některé státy prodej marihuany pro rekreační účely už před několika lety a další o tom uvažují. Colorado a Washington byly první státy, kde byl prodej marihuany pro dospělé od 21 let pro tyto účely legalizován. Marihuana se zde smí prodávat od ledna 2014, ve Washingtonu pak od července 2014. Oregonští voliči schválili legalizovanou marihuanu v listopadu 2014 a prodávat se zde začala téměř o rok později. V Nevadě se prodává od července loňského roku. Kanada povoluje rekreační užívání marihuany tento měsíc - více čtěte zde.\nIIHS ovšem upozorňuje, že vliv legalizace marihuany na nehodovost není tak zřejmý jako vztah mezi alkoholem a dopravními kolizemi především proto, že neexistuje jednoduchý způsob, jak THC v krvi řidiči rychle prokázat.  Prezident institutu David Harkey přesto míní, že pokud některý ze států o legalizaci uvažuje, měl by mít všechny informace.\n„Další státy, které legalizaci prodeje marihuany pro rekreační účely zvažují, musí být informovány o tom, co vidíme v datech. Zdá se, že legalizace má negativní dopad na bezpečnost na našich silnicích. A tyto státy musí být připraveny takový dopad řešit,“ míní s dovětkem, že legalizace marihuany není z hlediska bezpečnosti dobrým trendem.\n„Bez ohledu na to, zda je o alkohol, marihuanu nebo třeba léky na předpis, je stále nelegální řídit pod vlivem takových látek. Musíme se postarat o to, aby lidé pochopili, že v takovém případě nesmíme za volant usednout,“ dodal.\nAnalytici sledovali rozdíly v populaci řidičů, pojištěném vozovém parku, v nehodách ve městech i mimo obce, zaměstnanosti, počasí a sezonnosti. Zkoumali mimo jiné i zprávy policie ve státech, kde byla marihuana legalizována. „Zjistili jsme více než pětiprocentní nárůst dopravní nehodovosti v porovnání se sousedními státy, kde droga legální není,“ uvedl pro magazín Automotive News Harkey.\nPoukázal ještě na jedno varování expertů, které v analyzovaných datech vysledovali: zatímco řidiči, kteří před usednutím za volant pijí alkohol, mají tendenci řídit samotní či v doprovodu dalších dospělých, 14 procent řidičů pod vlivem marihuany veze v autě dítě. „To odráží skutečnost, že užívání marihuany není omezeno pouze na večery, kdy dospělí obvykle pijí alkohol,“ upozorňuje Harkey s tím, že navazující studie bude mít za cíl zjistit závažnost nehod, které se pod vlivem marihuany v USA dějí. \nPodle informací iDNES.cz česká policie sleduje výrazný nárůst řidičů, u kterých je zjištěna přítomnost THC v organismu. Zdroj, který nechce být jmenován, uvádí, že v některých oblastech - typicky v Praze, Středočeském nebo Ústeckém kraji, je dokonce odchyceno více řidičů s THC než s alkoholem. Roli hraje také to, že testy na THC ve slinách postupem času výrazně zlevnily, takže je policie častěji používá.", "headline": "Ve státech s legální marihuanou se více bourá, říká americká studie", "keywords": ["Spojené státy americké", "Kanada", "Drogy", "Alkohol", "marihuana", "Oregon", "Wyoming", "Utah", "institut", "Nevada", "Idaho", "Colorado", "studie", "Stát", "Washington", "D.C."], "publication_date": "2018-10-25 00:00:00"}