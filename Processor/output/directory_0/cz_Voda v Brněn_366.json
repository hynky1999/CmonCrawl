{"author": "Veronika Horáková", "brief": "Hygienici zakázali po deseti letech koupání v Brněnské přehradě. A nepředpokládají, že zákaz do konce léta zruší. Na vině je letošní extrémní počasí, kvůli kterému se na hladině rozmnožily sinice.", "category": "brno", "comments_num": "10", "content": "Kvalita vody v přehradě se zhoršuje dlouhodobě. Zákaz vyhlásili hygienici po  vyhodnocení vzorků ze začátku tohoto týdne. \n„Na hladině se vytváří takzvaný vodní květ. To znamená hromadění vrstvy sinic, se kterými mohou přijít lidé do kontaktu,“ vysvětlil vedoucí odboru hygieny obecné a komunální jihomoravské hygienické stanice Miroslav Staněk.\nVoda v přehradě je stojatá a přitéká tam jen třetina vody než obvykle. „Neočekáváme, že během následujících týdnů dojde ke zlepšení. Musely by prudce klesnout teploty, aby sinice odumřely a klesly dolů z koupací plochy. Tři stupně dolů ale nic nevyřeší. Chce to skutečně dlouhodobé a výrazné ochlazení,“ uvedl Staněk.\nKdo zákaz neuposlechne, může mít zdravotní potíže. „Od kožních problémů přes záněty spojivek až po žaludeční nevolnosti a teploty. Zvláště děti často polykají vodu, což je za současného stavu zvlášť nebezpečné,“ varoval Staněk.\nZnečištění vody, ke kterému letos došlo, nelze podle Staňka předejít. Nepomohlo ani intenzivní čištění Brněnské přehrady, které od roku 2008 provádí Povodí Moravy.", "headline": "Voda v Brněnské přehradě je nebezpečná, hygienici zakázali koupání", "keywords": ["Jihomoravský kraj", "přehrada", "Brněnská přehrada", "Voda", "Brno-město"], "publication_date": "2018-07-19 16:57:00"}