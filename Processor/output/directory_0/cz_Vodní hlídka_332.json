{"author": "Barbora Ficbauerová", "brief": "Aqualand Moravia se chlubí titulem nejmodernějšího zábavního vodního centra v České republice, všechny části jeho provozu tak musejí šlapat jako hodinky. Třetí díl seriálu Zákulisí letních cílů se zaměřil na fungování největšího vodního areálu na Moravě.", "category": "brno", "comments_num": "58", "content": "Komplex o rozloze šesti hektarů, což odpovídá asi devíti fotbalovým hřištím, se rozprostírá coby kamenem dohodil od Pálavy, jíž při pohledu z terasy Aqualandu vévodí vodní nádrž Nové Mlýny. \nAreál své brány zájemcům o vodní hrátky a relaxaci poprvé otevřel v srpnu roku 2013, letos tak oslaví už páté narozeniny. Za tu dobu se neustále rozrůstá o další novinky a vylepšuje své služby.\nPéče o dvacet toboganů, tisíce raftů, tři tisíce lehátek, dvanáct bazénů a hlavně spokojenost návštěvníků v létě zaměstná přes 500 lidí.\nPokladnami denně projdou tisíce návštěvníků. „V ranní špičce umíme přes pokladny díky velkému podílu e-shopu, kde vstupné cenově zvýhodňujeme, odbavit až 1 200 lidí za hodinu,“ vyzdvihuje ředitel Aqualandu Petr Pavlacký, jenž velí marketingu areálu už více než čtyři roky. \nI přesto, že letní sezona trvá jen dva a půl měsíce, do akvaparku během ní zamíří 50 procent z celkového počtu návštěvníků za rok.\nPlavčíci testují tobogany\nAqualand zaměstnává asi 110 pracovníků na plný úvazek a na léto přibírá 400 brigádníků. Netradiční náplň práce má takzvaná vodní hlídka, jež kromě hlídkování u atrakcí musí každé ráno na vlastní kůži vyzkoušet všech dvacet toboganů a skluzavek, jejichž délka dohromady činí 1,7 kilometru.\n„Každá směna má svého vedoucího, který ráno zabezpečí, že všechny atrakce si pracovníci osobně vyzkoušejí, což je ta příjemnější část. Také ale musejí ještě suchým tubusem fyzicky projít ‚pěšky‘, aby se přesvědčili, že není nikde nic, o co by se mohl návštěvník zranit, a že jsou v pořádku všechny spáry a podobně,“ popisuje Pavlacký každodenní práci hlídky před otevřením areálu. \nTakových pracovníků je v jedné směně deset. O bezpečí se stará dalších dvanáct plavčíků a jeden záchranář, celkově tak na děti i dospělé dohlíží více než dvacet proškolených lidí. \n„Každý den sice zkušebně sjíždějí tobogany, jinak je ale jejich práce hodně náročná,“ poukazuje Pavlacký na zodpovědnost zaměstnanců za zdraví návštěvníků.\nZároveň musí vodní hlídka a plavčíci vydržet dlouho na slunci. „Tam, kde je návštěvník mokrý od vody, jsme většinou my od potu,“ usmívá se ředitel. Jinak tomu není ani ve vnitřním areálu, kde je stálá teplota okolo třiceti stupňů Celsia.\nPavlacký celý komplex přirovnává k větší zaoceánské lodi. „Vše v ní má přesná pravidla, musí být soběstačná, upravujeme si vlastní vodu, máme zásoby surovin v rozlehlých chladicích prostorech, záložní zdroje elektřiny a podobně. Týká se to i naší ‚posádky‘, která je školena na standardní i nestandardní situace,“ vysvětluje.\nVšichni zaměstnanci včetně těch, od kterých to ani není vyžadováno, mají výcvik první pomoci. „Zkrátka každý zaměstnanec musí umět pomoci, je-li to třeba,“ doplňuje ředitel, který sám kurz absolvoval.\nDvě patra technologií\nRozlehlé prostory, v nichž se návštěvníci pohybují, představují jen zlomek celého areálu. Kromě kuchyní, kanceláří a skladů je pro provoz nezbytných dvanáct strojoven pro jednotlivá zařízení areálu, jako jsou právě bazény nebo atrakce, včetně kotelny, strojovny závlah nebo čerpání vody. Různé technologie zabírají další dvě patra pod přístupnou částí akvaparku.\nSoučástí je také ochranka. „Prioritou parku je bezpečnost, na kterou pracovníci dohlížejí osobně i prostřednictvím kamer,“ uvádí Pavlacký. \nDůležitou místností je ještě například sklad raftů, kde jich jsou připraveny tisíce. Reálně jsou v oběhu mezi návštěvníky jen asi dvě stovky z nich. Každý den se o ně někdo musí starat, dofukovat je, případně lepit díry. „Jsou sice speciální, určené právě na atrakce, přesto opravujeme denně i deset z nich,“ osvětluje ředitel. Bez raftů by se totiž jednotlivé atrakce neobešly.\nŽivlem, bez něhož se nedá provozovat žádné koupaliště, je voda. Té je v Aqualandu potřeba ohromné množství. „Celkem jsou v našich bazénech asi čtyři miliony litrů vody, což je pro představu například asi 600 domácích bazénů. Hospodaříme však šetrně a vyrábíme si vlastní pitnou vodu,“ informuje Pavlacký. \nPracuje se celou noc\nPitné vody za jeden den spotřebují asi 100 tisíc litrů. Do bazénů čerpají ještě místní termální vodu z hloubky 1,3 kilometru, která je třetím nejsirnatějším pramenem v Česku.\nKdo by si myslel, že areál v noci zeje prázdnotou, je na omylu. Celou noc se v něm pohybuje asi patnáct zaměstnanců, kteří komplex připravují na další den. „Provádí se čištění, filtrace či údržba zařízení, což není možné udělat za provozu,“ doplňuje Pavlacký. \nNení výjimkou, že v noci v akvaparku pracuje mimo běžné zaměstnance i několik servisních firem zároveň.\nV oblasti gastronomie funguje na ploše akvaparku patnáct provozoven, které každý den spotřebují sedm palet potravin. Oblíbené u návštěvníků jsou bary umístěné přímo v bazénech, kde si jen přes léto objednají přes padesát tisíc míchaných nápojů.\nPavlacký ještě avizuje letošní plánované investice, po nichž by měl v roce 2020 park výrazně navýšit svoji kapacitu. Ve venkovním areálu má vzniknout nový tobogan v podobě vodní horské dráhy, na kterém bude možné jet i do kopce, nebo divoká řeka.\n„V současné době je vydán územní souhlas a dokončujeme výběrové řízení na dodavatele atrakce,“ přibližuje ředitel momentální stav.", "headline": "Vodní hlídka Aqualandu denně před otevřením sjíždí tobogany a skluzavky", "keywords": ["Jihomoravský kraj", "Akvapark", "Hodinky", "Aqualand Moravia", "areál", "návštěvníci", "Pálava", "Voda", "Brno-venkov"], "publication_date": "2018-07-19 07:11:00"}