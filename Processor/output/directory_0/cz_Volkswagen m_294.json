{"author": "František Dvořák", "brief": "Německá automobilka Volkswagen zřejmě bude muset v příštím čtvrtletí ve svém hlavním montážním závodě ve Wolfsburgu provádět odstávky. Nový způsob testování emisí a spotřeby paliva je časově náročný, měřicí zařízení firmy jedou prakticky nepřetržitě a hromadí se vyrobené a nepřezkoušené vozy. Uvedl to předseda představenstva koncernu Herbert Diess na setkání se zaměstnanci.", "category": "auto", "comments_num": "43", "content": "Od září platí nová metodika měření Worldwide Harmonized Light Duty Vehicles Test Procedure (WLTP), která se mnohem víc blíží podmínkám reálného provozu a vychází ze skutečných jízdních dat získaných z celého světa. Nahrazuje dosavadní Evropský jízdní cyklus NEDC (New European Driving Cycle), jenž platil od roku 1970.\n Přechod na WLTP Diess označil předseda představenstva VW za výzvu. „Jen v rámci značky VW musíme ve velmi krátkém čase prověřit více než 200 modelových variant. Procedura je mnohem složitější, trvá mnohem déle a objem prací je tři až čtyřikrát větší než dříve,“ prohlásil Diess. Homologační laboratoře v celé Evropě jsou plně vytížené. \n Zkušební zařízení Volkswagenu pracuje takřka bez přestávky a firma jich nemá dost, aby zabránila hromadění zásob, píše server BBC. V srpnu a září proto bude výroba pravděpodobně v některých dnech přerušena.\n Ve Wolfsburgu automobilka vyrábí modely Golf, Tiguan a Touran.\n Koncernový výrobce sportovních automobilů Porsche minulý týden oznámil, že kvůli přechodu na WLTP dočasně omezí počet modelů, které prodává v Evropě.\n„Musí se přehomologovat úplně všechno, není na to moc času. Je to zásadní změna v metodice měření a hodně narychlo. Automobilky bojovaly za odložení nové normy a nepodařilo se jim to,“ popisoval letos v únoru pro iDNES.cz paniku mezi automobilkami Zdeněk Vlášek, ředitel společnosti SCC, která se zabývá homologacemi a schvalováním vozidel. A podle všeho se situace nezlepšila.\nPotíž je v tom, že automobilky například upravit motory podle nových předpisů stihnou, nezvládnou ovšem v termínu homologaci. Podle oslovených odborníků je v homologačních zkušebnách v celé Evropě nyní nával a je skoro jisté, že kdo přijde později, bude dlouho čekat. Podle průzkumu iDNES.cz jsou na evropském trhu automobilky, které mají aktuálně přehomologovanou jen třetinu nabídky. V komunikaci pro média je to navíc často „zakázané“ téma.", "headline": "Volkswagen má problém s měřením emisí, hrozí mu odstávka", "keywords": ["Porsche", "Volkswagen", "Golf", "Volkswagen (automobilka)", "Poradna: Závody", "Testování", "zařízení", "měření", "Wolfsburg", "emise", "Herbert Diess", "spotřeba paliva", "Frankfurt nad Mohanem"], "publication_date": "2018-06-08 10:40:00"}