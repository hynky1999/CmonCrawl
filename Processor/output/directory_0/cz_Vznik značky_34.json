{"author": "Radek Folprecht", "brief": "Kopřivnická Tatra je jednou z nejstarších dodnes existujících automobilek na světě. V pradávných dobách však nesla jiné jméno, stejně tak zde vyráběné automobily. Na vozech se označení Tatra objevilo poprvé pravděpodobně 29. března 1919, nové jméno vzniklo v souvislosti s realizovanými náročnými jízdními zkouškami ve Vysokých Tatrách.", "category": "auto", "comments_num": "8", "content": "Když v roce 1850 v moravském Nesseldorfu (tehdejší oficiální německé jméno Kopřivnice, český název je samozřejmě mnohem starší) započal Ignác Šustala s dvojicí tovaryšů s výrobou kočárů, bryček a podobných prostředků, nemohl tušit, jak významný krok pro budoucí tuzemský automobilový průmysl učinil. A nic na tom nemění skutečnost, že samotný zakladatel si nikdy na žádný automobil ani nesáhl.\nŠustalova dílna léty rostla ve větší a větší podnik, jehož renomé stoupalo stejně jako výrobní výkony. Od počátečních ročních objemů výroby v řádu jednotek kusů se výrobce dostal až na roční objemy výrazně převyšující jeden tisíc kusů hipomobilních vozů. Mezitím se podnik přetransformoval na Ignatz Schustala & Comp., když do něj za jízdy kapitálově přistoupili pánové Adolf Raška a Karel Mosler.\nV sezoně 1881/82 se začalo s výrobou železničních vagonů. O necelých deset let později společnost kapitalizovali bratři Guttmanové, tvrdí bankéři z daleké Vídně. „Nově“ vzniklá akciová společnost dostala název Nesselsdorfer Wagenbau-Fabriks-Gesellschaft.\nV roce 1897 postavili v továrně svůj první osobní automobil nazvaný Präsident, dovoz motoru Benz z Německa zajistil Theodor von Liebieg, známá firma z Reichenbergu. A o rok později už měli v Kopřivnici hotový i svůj první automobil nákladní.\n Postupně se pro kopřivnické vozy vžilo označení Nesselsdorfer Automobile, zkráceně Nesselsdorfer (jak již víme odvozené od německého pojmenování Kopřivnice, tedy Nesselsdorf). Od roku 1911 se začalo objevovat logo NW (Nesselsdorfer Wagenbau), případně jeho složitější varianta s dvouhlavým rakouským orlem a písmeny NW na hrudi a sedícím na nápisu Nesselsdorf.\nSlovenská anabáze a vznik značky Tatra\nPo vzniku Československé republiky začal největší kopřivnický podnik používat české jméno Kopřivnická vozovka. A to už se schylovalo i ke vzniku legendární značky Tatra. To bylo tak ...\nV tehdejším výrobním portfoliu firmy figuroval mimo jiné osobní vůz NW typ U. Ten se stal průkopnickým v použití brzd na všech čtyřech kolech. Do té doby se všude u sériových automobilů používaly brzdy pouze na zadních kolech. Tehdy se dokonce objevili sýčci, kteří tvrdili, že se při prudkém brzdění vůz  přes přední kola překlopí.\nNa samém počátku roku 1919 odjelo několik vozů NW typ U na jízdní zkoušky do Vysokých Tater. Podle vzpomínek zkušebního jezdce a automobilového závodníka Josefa Veřmiřovského, ale i na základě několika dokumentů, vzniklo v souvislosti s touto událostí označení Tatra.\n Vozy NW typ U působily v zasněžených velehorách (pravda – v nejmenších velehorách světa) jako zjevení. V terénech, kde se do té doby žádný automobil neobjevil, si vedly výtečně, prý lépe než na tamní dopravu specializovaní koně se saněmi. \nVrcholem byla etapa ze Štrby do Tatranské Lomnice. Na tu chvíli Veřmiřovský vzpomínal: „A představte si to udivení a úžas v zasněžené Tatranské Lomnici, připravené již k přezimování, nad nezvyklým vzhledem zajíždějící karoserie automobilu a jeho posádky v huňatých kožiších! Nikdo nám nechtěl věřit, že jsme tu cestu projeli, až teprve místní vozka, kterého jsme cestou předjeli, dodal našim slovům víru. A tehdy se to stalo: jeden z přítomných horalů prohlásil s povzdechem – to by bylo auto pro Tatry!“\nZkoušek se účastnil i vedoucí firemního automobilového oddělení Jan Novák. Ten podle Veřmiřovského vzpomínek přišel během večerního zaslouženého odpočinku v tatranskolomnické krčmě s myšlenkou, že název Tatra by byl vhodný pro pojmenování kopřivnických vozů. Údajně dokonce po příjezdu zpět do kopřivnické firmy nechal zhotovit kulatý štítek s nápisem Tatra. Za autora značky Tatra je Jan Novák označen i v dokladech pro registraci ochranné známky, kterou firma v polovině 30. let přihlásila.\nPoprvé se označení Tatra objevilo na deseti nákladních vozech NW typ TL 4 určených pro československou armádu, které opustily výrobní závod dne 29. března 1919. Dokládá to záznam č. 60439 v historické knize zakázek, jež je umístěna v  Technickém muzeu Tatra. Fotografie těchto vozů však nejsou k dispozici.\n Prvním fotograficky zdokumentovaným vozem s označením Tatra (ve formě velkého nápisu na dveřích) je rovněž typ TL 4, ovšem ve verzi určené pro převoz dříví. Tato dobře známá fotografie je datována také rokem 1919 a často bývá za první automobil s označením Tatra prezentován právě tento vůz. Úplnou jistotu ale archivní materiály nedávají.\nJisté ovšem je, že letopočet 1919 je rokem zrodu značky Tatra, která se ujala a byla používaná na vozech vyrobených kopřivnickou společností. Ovšem v názvu firmy se objevila až v roce 1927, kdy se z Kopřivnické vozovky staly Závody Tatra, akciová společnost pro stavbu automobilů a železničních vozů. Označení Tatra se tak stalo rovněž součástí obchodního označení firmy a je tomu tak dodnes. Jako ochranná známka bylo označení Tatra registrováno v polovině třicátých let dvacátého století.\n Počátkem devadesátých let dvacátého století byl ochranné známce Tatra Úřadem průmyslového vlastnictví přiznán status proslulé ochranné známky. Soubor ochranných známek Tatra, dnes registrovaných ve více než stovce zemí světa, tvoří významnou součást hodnoty společnosti Tatra Trucks a.s.", "headline": "Vznik značky Tatra obestírá háv tajemna. Nápad vznikl v krčmě", "keywords": ["Tatra", "Moravskoslezský kraj", "Vysoké Tatry", "Kopřivnice", "ochranná známka", "Československo", "Nesselsdorfer Wagenbau-Fabriks-Gesellschaft", "Zemský archiv v Opavě", "výroba", "Technické muzeum Tatra", "Ignác Šustala", "Nový Jičín", "Opava"], "publication_date": "2019-03-29 00:00:00"}