{"author": "Veronika Horáková", "brief": "Mají ambice být jednou z prvních kulturních akcí po rozvolnění opatřeních kvůli covidu. Do Brna se vrátí kontroverzní výstava lidských těl Body Worlds. Na výstavišti budou k vidění exponáty z evropské dílny vynálezce plastinace Gunthera von Hagense.", "category": "brno", "comments_num": "13", "content": "Podle organizátorů je výstava naprosto bezpečný způsob návratu ke kulturnímu životu v Česku. O rozvolnění opatřeních jednali s vládou, epidemiology i hygieniky. Výstava má být oslavou lidského těla, provede své návštěvníky celým cyklem lidského života od početí, přes zrození, růst, dospělost, stáří až ke smrti. \n„Věříme, že výstavy budou od května otevřeny ve stejném režimu jako nákupní centra.  A naše výstava je pro návštěvníky z hygienického hlediska zcela bezpečná. Velmi přísně dodržujeme všechna hygienická opatření a jsme hrdí, že právě naše výstava je jednou z prvních kulturních akcí otevřených v České republice,“ říká Viliam Ďuriš, promotér výstavy.\nMezi lákadla patří například anatomické zrcadlo, prostřednictvím kterého návštěvníci uvidí, jak jsou uloženy orgány uvnitř jejich vlastního těla. Body Worlds zároveň klade velký důraz na zdravý životní styl, upozorňuje nejen na rizika způsobená kouřením, ale věnuje se také obezitě, cukrovce a dalším civilizačním chorobám. Zčernalé plíce kuřáka jsou odstrašujícím příkladem, stejně jako tělo s vrstvami podkožního a meziorgánového tuku.\nVýstavu už po celém světě vidělo 150 milionů lidí. „Otevírá i tabuizovaná témata jako je stárnutí a smrt, a inspiruje tak návštěvníky ke zdravějšímu a zodpovědnějšímu přístupu ke svému životu,“ řekla k výstavě za pořadatelskou agenturu JVS Group Květa Havelková. \nOrganizátoři ubezpečují, že splní veškerá bezpečnostní a hygienická opatření v souladu s doporučeními a nařízeními vlády. Výstava se uskuteční obrovském pavilonu C brněnského výstaviště, který má až šest metrů vysoké stropy a rozlohu více než tři tisíce metrů čtverečních, jsou velmi přísně dodržovány všechny hygienické předpisy. Návštěvnost je omezena tak, aby se netvořily hloučky a návštěvníci kolem sebe měli dostatek prostoru. Výstava bude každý den pečlivě dezinfikována a čištěna.", "headline": "Výstava těl opět v Brně. Speciální zrcadlo ukáže návštěvníkům jejich orgány", "keywords": ["Jihomoravský kraj", "výstava"], "publication_date": "2021-04-16 17:09:00"}