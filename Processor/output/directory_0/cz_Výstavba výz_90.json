{"author": "František Dvořák", "brief": "Osmnáctého března to bude rok, co specializovaná firma převzala pozemky ve Velké podkrušnohorské výsypce severně od Sokolova, aby zahájila stavbu vývojového centra pro technologie autonomního řízení automobilky BMW. Projekt běží, prototypy vyrazí na dráhu podle plánu za dva roky. BMW ovšem muselo část projektu zmrazit.", "category": "auto", "comments_num": "8", "content": "Práce na pozemcích běží, centrum však bude menší, než bylo v plánu. „I když se předpokládá oživení ekonomiky, její následující vývoj s sebou nese velkou míru nejistoty,“ komentuje mluvčí českého zastoupení značky David Haidinger. \n„V rámci tohoto procesu společnost BMW Group přehodnotila celkovou strategii testování. To vyústilo ve strategické rozhodnutí dokončit stavební fázi 1 (6 testovacích modulů) a v tuto chvíli dále nepokračovat ve fázi 2. Analýza testovacích kapacit a schopností nám ukázala, že s využitím současných možností, včetně BMW Group Vývojového centra u Sokolova v rámci fáze 1, stále můžeme realizovat požadované množství testů a zároveň obdržet potřebné výsledky,“ vysvětluje. BMW v tuto chvíli další testovací kapacity nepotřebuje.\nStavba byla zahájena v květnu 2020, automobilka v ní chce investovat více než 300 milionů eur (téměž 8 miliard korun). „Není naším záměrem ji jakkoli zastavovat nebo omezovat,“ ujišťuje Haidinger s tím, že české vývojové centrum je jedním z projektů, které byly v rámci koncernu BMW  vybrány jako strategické i v době útlumu kvůli koronavirové pandemii, jež má za důsledek zpomalení ekonomiky. \n„Spolu s našimi projektovými partnery zaměstnáme více než sto lidí, zaměříme se na technicky náročné a nejinovativnější formy testování,“ dodává a uvádí, že začátek testování byl stanoven na konec června 2023. V Sokolově chce německá automobilka testovat pokročilé asistenční systémy řidiče (ADAS), vysoce automatizované řízení a koncepty propojené mobility.\nOd začátku plánování projektu došlo podle Haidingera k mnoha změnám. „V průběhu let vzrostly požadavky interního oddělení vývoje na rozsah a celkový způsob testování ve centru u Sokolova. V konečném důsledku nejde o to, kolik modulů nebudeme stavět, ale které testy budeme moci realizovat. Technologicky a finančně nejnáročnější položky projektu zůstávají zachovány,“ upřesňuje. Pokud v budoucnu nastane potřeba navýšit testovací kapacity související s původním záměrem projektu, má být centrum u Sokolova první na řadě.\nAutomobilka podle Haidingera intenzivně diskutuje s regionální samosprávou Karlovarského kraje o další spolupráci. „Celý areál Podkrušnohorské výsypky nabízí obrovský potenciál pro budoucí provoz a společnost BMW Group jej chce plně využít, až nastane ten správný čas pro pokračování projektu fází 2. Naší ambicí jakožto stabilního partnera regionu je spojit naši přítomnost i budoucnost s ním a společně růst v dalších desetiletích.“\n„Investoři se v této době potýkají s vysokou mírou nejistoty, která pandemii provází, proto jsme rádi, že BMW, byť své investiční plány muselo současné situaci přizpůsobit, nadále s projektem testovacího a vývojového centra u Sokolova počítá a projekt bude tudíž moci pokračovat,“ komentuje generální ředitel CzechInvest Patrik Reichl. \n„Jedná se o příklad investice s vyšší přidanou hodnotou, o které v Česku dlouhodobě usilujeme, navíc ve strategických oblastech, jako je elektromobilita. Projekt je o to cennější, že je lokalizován v Karlovarském kraji, který dlouhodobě zažívá hospodářskou stagnaci,“ dodává.\nVelmoc testování robotických aut\nČeská republika má kromě velkého projektu na Sokolovsku další lokality, kde probíhá, nebo se připravuje testování systémů autonomního řízení. Dodavatel pro autoprůmysl firma Valeo má dlouhodobě obsazený areál v Milovicích na Nymbursku, kde své technologie testuje. Na pozemcích letiště v Mnichově Hradišti testuje autonomní technologie TÜV-SÜD (reportáž z testování čtěte zde).\nValeo nově uzavřelo se Středočeským krajem smlouvu o pronájmu pozemků v Milovicích na dalších dvacet let. Vybuduje na nich polygon pro autonomní (samořízená) auta a asistenční systémy. Hodnota plánované investice na bývalém letišti přesáhne 100 milionů korun, nová smlouva začne platit od kolaudačního rozhodnutí, nejpozději od 1. září 2024, informoval za firmu Gábor Iffland.\nSpolečnost už v Milovicích zmodernizovala zázemí pro testování autonomních technologií, například pro plně automatizované parkování, opravila také bývalou ranvej a pojezdové dráhy, které nyní slouží pro testování různých situací ve vysokých rychlostech. Stávající smlouva platí do 30. srpna 2023. Nová smlouva přinese Středočeskému kraji zvýšení původního nájemného z roku 2018 na 600 000 Kč měsíčně.\n„Chceme významnému investorovi vyjít vstříc a umožnit mu tak posunout rozvoj firmy i samotného území vpřed. Výsledky z nově vybudovaného polygonu budou aplikovány do výroby mnoha automobilek na celém světě a pomohou ke zvýšení bezpečnosti provozu na silnicích. Rozvoj tohoto území je rozhodně přínosem pro Středočeský kraj na jeho cestě od montovny k mozkovně,“ uvedl krajský radní pro oblast investic Libor Lesák (ODS).\nPodle ředitele vývojového centra Valea Leoše Dvořáka investice v Milovicích umožní vytvoření dalších vysoce kvalifikovaných pracovních pozic a zároveň zvýší prestiž a důležitost nejen českého vývojového centra v rámci skupiny Valeo, ale i celé České republiky v oblasti vývoje autonomních vozidel.\nValeo na polygonu vybuduje zázemí pro testovací inženýry, pro opravu a přestavbu testovacích aut a na kalibraci senzorů. Vzniknou i nové testovací asfaltové plochy.\nCentrum dopravního výzkumu\nNa podporu vývoje autonomního řízení se zaměřuje také Centrum dopravního výzkumu spadající pod ministerstvo dopravy, které ve spolupráci se Státním fondem dopravní infrastruktury v loňském roce představilo katalog testovacích oblastí autonomních aut v běžném silničním provozu. \nTen má přispět k vytvoření atraktivního prostředí pro vývoj, výzkum a testování autonomních a automatizovaných vozidel v České republice. Katalog má podobu bezplatně přístupné webové aplikace obsahující databázi úseků vybraných na základě analýzy testovacích procesů.\nV katalogu jsou dvě oblasti, každá v délce více než 500 km, dohromady v obou směrech tedy dva tisíce kilometrů. První se nachází v Čechách a zahrnuje města jako Praha, Mladá Boleslav a Ústí nad Labem. Druhá se rozprostírá na Moravě a ve Slezsku, přičemž trasa vede přes Brno, Zlín či Kroměříž. Oblasti jsou segmentovány do jednotlivých sekcí, kterých je 3 434.\nNa projektu, který byl iniciován ministerstvem dopravy a financován Státním fondem dopravní infrastruktury, se společně s Centrem dopravního výzkumu podílely společnosti O2 Czech Republic, TÜV SÜD Czech a Roboauto a České vysoké učení technické v Praze.", "headline": "Výstavba výzkumného centra BMW u Sokolova pokračuje, zatím bude menší", "keywords": ["BMW", "Investice", "ODS", "CzechInvest", "pozemek", "automobilka", "Státní fond dopravní infrastruktury", "Centrum dopravního výzkumu", "Sokolovsko", "vývojové centrum", "Valeo", "Sokolovo", "technologie", "Libor Lesák", "Sokolov"], "publication_date": "2021-03-05 00:00:00"}