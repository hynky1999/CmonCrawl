{"author": "Marek Osouch", "brief": "Po měsících slibů získá brněnské letiště v Tuřanech novou leteckou linku. Kromě Mnichova a Londýna se od podzimu dostanou cestující pravidelnými spoji také do italského Milána.", "category": "brno", "comments_num": "11", "content": "Novou linku dvakrát týdně do Milána bude zajišťovat společnost Ryanair. Cestující z Brna ji dobře znají.  V současné době už v jejích strojích létají také do Londýna. \nJihomoravský hejtman Bohumil Šimek (ANO) považuje zisk nové linky za krok správným směrem. Oceňuje zejména rychlost, s jakou se podařilo nový spoj vyjednat. \n„Obvykle se hledá volná kapacita na jednu až dvě sezony dopředu, takže sjednáním nové linky už na tuto zimu si náš tým připsal mimořádný úspěch,“ prohlásil hejtman.\nRyanair láká na nízké ceny\nLetenky na novou linku už jsou v prodeji. Na listopad a prosinec naplánoval Ryanair speciální cenu za let už od 709 korun. Očekává, že místa za tuto cenu budou rychle vyprodaná.\nTaké předseda představenstva Letiště Brno Milan Kratina je přesvědčen, že o linku bude zájem, a to nejen mezi obyvateli Jihomoravského kraje. \n„Milán je oblíbenou destinací cestujících z našeho regionu a stejně tak Brno a Jihomoravský kraj jsou perfektní destinace pro turistiku i podnikání, takže věřím, že linka bude úspěšná,“ sdělil Kratina.\nDosavadní snahy byly neúspěšné\nJihomoravský kraj se snaží získat nové linky pro brněnské letiště od začátku volebního období současné koalice na podzim 2016. \nNavzdory snahám, ale letiště naopak o spoje přišlo. Společnost Wizz Air zrušila linky do Eindhovenu a londýnského Lutonu. Fiaskem skončila i snaha domluvit se s rumunským přepravcem Blue Air, který měl létat do Říma nebo Splitu.\nNejdříve kraj s Rumuny jednal, ti se ale posléze odmlčeli, a tak s nimi kraj ukončil vyjednávání. Teď se postupně snaží domluvit s jinými společnostmi na už dříve slibovaných lokalitách. \nA přednost teď díky zisku nové linky pro Brno dostane právě Ryanair. „Jednání o další možné spolupráci s touto společností budou i nadále pokračovat,“ doplnil hejtman.", "headline": "Z Brna bude dvakrát týdně létat nová linka do italského Milána", "keywords": ["Jihomoravský kraj", "Bohumil Šimek", "Ryanair", "Tuřany", "kraj", "letecká společnost", "Brno-město"], "publication_date": "2018-07-13 17:50:00"}