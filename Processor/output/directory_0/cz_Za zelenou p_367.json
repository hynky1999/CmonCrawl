{"author": "Veronika Horáková", "brief": "Povodí Moravy čelí kritice kvůli zamořené Brněnské přehradě. Podle odborníků zanedbalo likvidaci sinic, protože chemikálie pustilo do vody pozdě. Vodohospodáři se brání, že letošní stav nemohli ovlivnit.", "category": "brno", "comments_num": "65", "content": "Návštěvníci Brněnské přehrady se nyní místo koupání můžou jen dívat na zelenou vodu, která je plná sinic. Podle zjištění MF DNES není příčinou jen mimořádně teplé a suché počasí. Hlavní zbraň proti těmto bakteriím, síran železnatý, totiž vodohospodáři letos začali aplikovat až na konci května.\nPodle toxikologa a předního odborníka na sinice Blahoslava Maršálka z Přírodovědecké fakulty Masarykovy univerzity se mělo začít o měsíc dřív. \n„To už potom nedohoníte a můžete dělat, co chcete. Tak to vypadá, když jsou správci všeználci a nenechají si poradit od odborníků. Provoz vedou způsobem švejk a šlendrián. Vždyť přece i v minulém roce bylo sucho, logicky se na takové extrémy musíme připravit,“ nechápe Maršálek přístup vodohospodářů.\n„Mělo by se jasně říci, kdo konkrétně nese odpovědnost za stav Brněnské přehrady a jaké ponese následky. Nejde jen o přerušení dávkování síranu, ale například i o způsob, jakým ho vypouštěli do vody. Pouštěli ho hadicí, takže lokálně došlo k přesycení vody, ale 99 procent zůstalo neošetřeno,“ dodal ještě.\nŽe se s dávkováním síranu začalo pozdě, připouští i zdroje MF DNES blízké Povodí Moravy. Problém nastal v souvislosti s tím, že Povodí Moravy nemělo pro letošní rok dodavatele síranu. A nové výběrové řízení vyhlásilo až v březnu. Síran tak mohli vodohospodáři začít vypouštět do vody až ve chvíli, kdy už jižní Moravu zasáhla vedra. V předešlých letech přitom začali vodu ošetřovat chemikáliemi i o měsíc dříve. \n„Vypadá to na souhru několika nešťastných okolností,“ říká k tomu Karel Drbal, vedoucí brněnské pobočky Výzkumného ústavu vodohospodářského.\nPovodí Moravy však jakékoliv pochybení odmítá. \n„Podle ukazatelů a zkušenosti z minulých etap projektu zaměřeného na čištění Brněnské přehrady a návrhu navazujícího projektu jsme začali v květnu, jak máme doporučeno. Zásadní vliv na současnou kvalitu vody má bohužel počasí. S takovým nárůstem teplot vzduchu a vody nikdo nepočítal. Jde také o důsledek vysokého výparu z povodí a ztráty vody v tocích a nádržích,“ konstatoval mluvčí Povodí Moravy Petr Chmelař. \nCo se týče termínu vyhlášení výběrového řízení, tvrdí, že administrace projektu na opatření v přehradě je složitá a závisí na několika faktorech. „Musíme například dodržet návaznost na předchozí etapy a zajistit financování. Není to jen tak,“ uvedl Chmelař.\nVýbor chce, aby bylo Povodí Moravy lépe připravené\nKvůli potížím s Brněnskou přehradou se sešel řídicí výbor, jehož členy jsou zástupci města, kraje i Povodí. \n„O zpoždění dávkování víme. Nicméně stále tvrdíme, že letošní počasí je opravdu extrémní a ani dřívější aplikace síranu nemohla současný stav výrazně ovlivnit. Voda je prakticky stojatá, průtoky jsou minimální. Sezona začala o měsíc a půl dřív, tomu nemůžeme čelit,“ uvedl náměstek brněnského primátora pro životní prostředí Martin Ander (Zelení).\nPřesto se výbor dohodl na novém opatření. Povodí Moravy musí být připraveno, aby mohlo začít dávkovat síran okamžitě, když nastane jarní počasí a je možné šíření sinic zabránit. \n„To má alespoň nějakou logiku. Ale to je opravdu maximum, co může Povodí Moravy udělat. Když přijdou vedra a sucha, se sinicemi prostě nepohnete,“ tvrdí Ander.\nZákaz koupání v Brněnské přehradě vyhlásili hygienici v polovině minulého týdne. Bylo to poprvé po deseti letech. Tedy od chvíle, kdy Povodí začalo s intenzivním čištěním této vodní nádrže za bezmála 200 milionů korun. Zákaz pravděpodobně potrvá až do konce léta. \n„Musely by prudce spadnout teploty, aby sinice odumřely a klesly dolů z koupací plochy. Ochlazení o tři stupně nic nevyřeší,“ vysvětlil již dříve Miroslav Staněk z jihomoravské hygienické stanice.\nZároveň varoval, že koupáním v přehradě si nyní lze přivodit kožní problémy, záněty spojivek či nevolnosti a teploty.\nSinice nedělají potíže jen lidem, v ohrožení jsou i ryby. Z přehrady se totiž bakterie dostaly i do dalšího toku Svratky, která také „zezelenala“. \n„Berou rybám kyslík. Je na nich pak vidět změna chování, působí otupěle. Potřebujeme, aby začalo pršet, jinak nevím, jak to dopadne,“ upozorňuje Ladislav Peterka z Moravského rybářského svazu, který je hospodářem na Svratce.\nPodle aktuální předpovědi Českého hydrometeorologického ústavu hned tak k ochlazení nedojde. Přes den se teploty přehoupnou přes třicet stupňů Celsia. Bouřky a přeháňky se vyskytnou jen lokálně.", "headline": "Za zelenou přehradu v Brně může i Povodí, kritizují experti vodohospodáře", "keywords": ["Jihomoravský kraj", "Zelení", "Povodí Moravy", "přehrada", "Brněnská přehrada", "bakterie", "Voda", "Brno-město"], "publication_date": "2018-07-25 10:03:00"}