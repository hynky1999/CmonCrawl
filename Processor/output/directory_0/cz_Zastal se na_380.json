{"author": "Markéta Lankašová", "brief": "Brněnští policisté díky zveřejnění záběrů odhalili totožnost tří agresorů, kteří surově zaútočili na jednadvacetiletého muže. Ten se v jejich očích provinil tím, že se zastal jiného napadeného.", "category": "brno", "comments_num": "231", "content": "Jednadvacetiletý muž tvrdě doplatil na to, že se zastal člověka napadeného na Moravském náměstí v Brně. \nSkupina mladíků nejprve nedaleko tramvajové zastávky útočila na mladého muže. \n„Po tomto útoku se jej zastal náhodný kolemjdoucí, který za skupinkou zakřičel, že jsou frajeři, když jdou ve třech na jednoho,“ přiblížil policejní mluvčí David Chaloupka. \nTím však dotyčný jednadvacetiletý mladík obrátil pozornost násilníků na sebe. \n„Muž, který se zastal zbitého, musel být zřejmě od agresorů za svou troufalost tvrdě potrestán. Útok na něj byl veden opravdu surově, například i kopy do hlavy. Při napadení byl zraněn, takže musel být ošetřen v nemocnici,“ popsal mluvčí.\nIncident se odehrál v říjnu minulého roku. Policistům se nedařilo vypátrat agresory, proto zveřejnili záběry z incidentu. „Díky poznatkům od veřejnosti už kriminalisté znají jejich jména,“ sdělil Chaloupka. \nÚtočníci jsou podezřelí z pokusu o těžké ublížení na zdraví a výtržnictví.", "headline": "Zastal se napadeného, tři muži ho surově kopali do břicha i hlavy", "keywords": ["Jihomoravský kraj", "Napadení", "Jižní Morava", "Policie ČR", "agrese", "Brno-město"], "publication_date": "2021-03-23 16:22:00"}