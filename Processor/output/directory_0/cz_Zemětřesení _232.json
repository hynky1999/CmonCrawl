{"author": "František Dvořák", "brief": "Česká značka patřící do koncernu VW oznamuje velké změny ve vedení. K 1. březnu 2021 bude novou členkou představenstva Maren Gräfová, která převezme řízení oblasti lidských zdrojů od Bohdana Wojnara. Do Mladé Boleslavi se vrací Martin Jahn. Odchází dosavadní šéf prodejů Alain Favey.", "category": "auto", "comments_num": "114", "content": "Maren Gräfová, která dosud byla vedoucí oddělení lidských zdrojů (HR) koncernového top managementu, se stane první ženou v nejužším vedení Škody. „V její osobě získáváme uznávanou odbornici na téma HR s mezinárodními zkušenostmi a zároveň posilujeme diverzitu našeho představenstva,“ komentuje šéf představenstva značky Thomas Schäfer. Maren Gräfová nahradí Bohdana Wojnara, který se rozhodl tuto pozici opustit po deseti letech.\n„Bohdan Wojnar bude se společností Škoda Auto nadále úzce spolupracovat jako prezident Sdružení automobilového průmyslu,“ dodává Tomáš Kotera, vedoucí komunikace podniku a interní komunikace. „Sehrál významnou roli v obrovském pokroku, kterého automobilka dosáhla za poslední desetiletí – tento rozvoj se mimo jiné odráží v růstu počtu zaměstnanců, konkrétně z 26 000 na začátku jeho působení na téměř 42 000 k dnešnímu dni,” uvedl Thomas Schäfer.\nWojnar působil ve funkci člena představenstva společnosti od ledna 2011, a je tak nejdéle působícím českým členem představenstva mladoboleslavské automobilky. V letech 2011–2016 byl viceprezidentem a od roku 2016 je prezidentem Sdružení automobilového průmyslu ČR. Od roku 2013 zastává rovněž funkci člena představenstva Svazu průmyslu a dopravy ČR a od jara roku 2020 je také členem Národní ekonomické rady vlády (NERV).\nMartin Jahn je zpátky v Boleslavi\nDo automobilky se současně vrací český top manažer koncernu Volkswagen Martin Jahn, který převezme funkci člena představenstva pro prodej a marketing od Alaina Faveye. „Ten bude v blízké době pověřen novými úkoly v managementu koncernu Volkswagen,“ uvádí Kotera. „Alain Favey výrazně přispěl k úspěchu společnosti Škoda Auto. Jeho podnikatelsky orientovaný a kooperativní přístup k dealerům a importérům byl rozhodujícím faktorem tohoto úspěchu, a to zejména v krizovém roce 2020,” okomentoval Schäfer.\nAlain Favey se stal členem představenstva Škody v září 2017. „Během jeho funkčního období značka významně posílila ziskovost svých prodejů a navýšila tržní podíl v Evropě o jeden procentní bod na 5,3 %,“ připomíná Kotera. Před příchodem do Mladé Boleslavi působil Alain Favey jako výkonný ředitel společnosti Porsche Holding Salzburg, největšího evropského distributora automobilů.\nMartin Jahn v letech 2006–2008 působil jako člen představenstva Škody Auto pro oblast lidských zdrojů. Poté byl jmenován výkonným ředitelem společnosti Volkswagen Group NSC v Moskvě, kde byl odpovědný za prodeje koncernových značek. V letech 2010 až 2016 působil jako výkonný ředitel společnosti Volkswagen Group Fleet International v německém Wolfsburgu a jeho hlavní odpovědností bylo řízení celosvětových firemních prodejů koncernu Volkswagen. V roce 2016 se přestěhoval do čínského Čchang-čchunu, kde převzal pozici výkonného viceprezidenta pro prodej a marketing a výkonného ředitele značky Volkswagen ve společnosti FAW-VW. \n„Rád bych přivítal Martina Jahna, který se vrací jako osvědčený odborník na prodej a marketing, aby posílil naše představenstvo poté, co strávil více než dvanáct let v zahraničí. Mezi jeho hlavní úkoly bude patřit další digitalizace oblasti prodeje, vývoj nových obchodních modelů, rozvoj našeho podnikání prostřednictvím pronikání na nové trhy a další posílení naší orientace na zákazníky,“ doplnil Schäfer.\n Martin Jahn skončil v joint-venture FAW-VW, jednoho ze dvou společných podniků skupiny Volkswagen v Číně loni v létě. Poté, co počátkem července skončil ve funkci předseda představenstva mladoboleslavské automobilky Škoda Auto Bernhard Maier, spekulovalo se o Jahnovi jako jednom z jeho možných nástupců v čele české značky. V minulosti byl Jahn také prezidentem Sdružení automobilového průmyslu nebo od srpna 2004 do prosince 2005 místopředsedou vlády pro ekonomiku jako nestraník. \n Změny v představenstvu vstupují v Mladé Boleslavi v platnost 1. března.\nThomas Schäfer, dřívější vrcholný manažer Volkswagenu v jižní Africe, převzal vedení firmy od loňského 3. srpna (rozhovor zde). Nahradil Bernharda Maiera, který skončil v čele společnosti po necelých pěti letech. V představenstvu proběhlo v uplynulých měsících více změn. Christiana Strubeho zodpovědného za technický vývoj nahradil od letošního 1. ledna v představenstvu Škody Auto Johannes Neft. Loni se vyměnil také člen představenstva zodpovědný za nákup, Dietera Seemanna nahradil Karsten Schnake. \n Škoda Auto loni dodala celosvětově přes milion aut. Provozuje tři výrobní závody v České republice, vyrábí v Číně, Rusku, na Slovensku a v Indii, většinou prostřednictvím koncernových partnerství, dále na Ukrajině a v Kazachstánu ve spolupráci s lokálními partnery. Je aktivní na více než 100 trzích. Zaměstnává téměř 39 000 lidí, z toho v ČR skoro 34 000.", "headline": "Zemětřesení ve Škodě. Martin Jahn je zpátky, ve vedení poprvé usedne žena", "keywords": ["Porsche", "Bohdan Wojnar", "Martin Jahn", "Thomas Schäfer", "Maren Gräfová", "Škoda Auto", "Volkswagen (automobilka)", "Sdružení automobilového průmyslu", "automobilka", "koncern", "Wolfsburg", "Svaz průmyslu a dopravy", "Národní ekonomická rada vlády", "chief executive officer", "Mladá Boleslav"], "publication_date": "2021-02-10 10:30:00"}