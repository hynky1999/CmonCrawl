{"author": "František Dvořák", "brief": "Policie v minulých dnech zatkla tři cizince podezřelé z krádeží filtrů pevných částic ze zaparkovaných dodávek v Hradci Králové a v Pardubicích se škodou přes 1,6 milionu korun. Mužům ve věku od 38 do 43 let v případě odsouzení hrozí až osm let vězení. Všichni jsou stíháni vazebně.", "category": "auto", "comments_num": "15", "content": "Cizinci se podle policie zaměřili na dodávky Renault Master a Opel Movano zaparkované na volně přístupných místech v obou krajských městech. „Z aut po demontáži uchycovacích šroubů a přeskřípnutí dvou gumových hadic demontovali filtr pevných částic,“ řekla mluvčí  hradecké policie Iva Kormošová.  Filtry podle detektivů ukradli z 22 aut. Následně je dodávali do své země jako náhradní díly.\nPolicie po zlodějích pátrala dva měsíce. „K jejich dopadení dopomohl hlavně kvalitní městský kamerový systém v Pardubicích,“ uvedla mluvčí. Všechny tři cizince policie obvinil z krádeže. Jednačtyřicetiletý muž byl navíc obviněn z maření úředního rozhodnutí, protože v září 2019 mu byl uložen za krádež tříletý trest vyhoštění.\nFiltry pevných částic (DPF, FAP) mají za úkol zachycovat saze, které by jinak vyletěly do ovzduší, přispívají tedy ke zlepšení životního prostředí. Od nástupu ekonormy Euro 5 v roce 2010 (dnes už platí Euro 6) mají již všechny automobily s naftovým motorem tento filtr. Nově je začínají výrobci montovat i do výfukového traktu benzinových motorů vybavených systémem přímého vstřikování paliva. \nJako náhradní díl stojí originální filtr pevných částic přibližně od dvanácti tisíc korun, na některé modely ovšem i přes sto tisíc korun.\nKradou se i katalyzátory\nNěmecký autoklub ADAC v uplynulých týdnech varoval před vzrůstajícím množstvím krádeží katalyzátorů. Filtr, který slouží k čistění výfukových plynů, zloději vymontovávají ze starých aut, protože obsahuje drahé kovy, které se dají prodat, cenná je hlavně platina. \nZa letošních devět měsíců bylo podle ADAC ukradeno 240 katalyzátorů, což je výrazný nárůst oproti předchozím rokům – v roce 2017 bylo hlášeno 38 případů a v loňském roce 169. Nejčastěji si zloději vyhlédnou staré Opely Astra a VW Polo. Takové auto je pak zralé do šrotu, protože cena opravy a náhradního dílu dokáže přesáhnout hodnotu vozu. Demontáž je navíc otázkou pár minut.\nS krádežemi katalyzátorů se setkávají také policisté v Česku. „Strakoničtí policisté pátrají po dosud neznámém pachateli, který v noci na 29. května 2020 odcizil z pěti vozidel značky Škoda Felicia katalyzátory,“ cituje z policejních hlášení magazín Autosalon.tv.", "headline": "Zloději jdou po katalyzátorech, gang ukradl částicové filtry za 1,6 milionu", "keywords": ["Opel Astra", "Felicia", "krádež", "ADAC", "policie", "pevná částice", "Volkswagen Polo", "Renault Master", "Hradec Králové (město)", "Pardubice"], "publication_date": "2020-10-27 18:01:00"}