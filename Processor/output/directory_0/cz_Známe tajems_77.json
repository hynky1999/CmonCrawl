{"author": "František Dvořák", "brief": "České silnice brázdí bílé Audi A7 s podivnou konstrukcí na střeše. Vůz natočil a nafotil čtenář iDNES.cz při jízdě po dálnici. Audi schopné jízdy bez řidiče patří firmě Valeo a potkat ho můžete například i v ulicích Prahy.", "category": "auto", "comments_num": "6", "content": "„Testovací vůz se zkušební poznávací značkou patří firmě Valeo, která je významným dodavatelem komponent pro automobilky. V době natáčení videa jelo z pražského výzkumného centra na testovací okruh v Milovicích a řídil ho zaměstnanec firmy,“ uvádí pro iDNES.cz Gábor Iffland, ředitel pro externí komunikaci českého zastoupení Valea.\nIffland potvrzuje, že na autě testují technologie pro autonomní řízení. „Auto na veřejné komunikaci nejezdilo v režimu autonomního řízení,“ zdůrazňuje.\nVšechna autonomní auta, která po světě testují v reálném provozu (od Ameriky, přes Evropu po Japonsko), musí být pod dohledem člověka. Za volantem sedí řidič, který je připraven zasáhnout a případně převzít řízení v situaci, že technika selže.\nAudi zaujme konstrukcí na střeše, která nese takzvaný lidar. „Na tomto testovacím voze slouží konkrétně k vyhodnocení a validaci výstupních dat z laserových skenerů, ale i jiných senzorů, které vyvíjíme,“ vysvětluje Iffland pro iDNES.cz.\nLaserový skener sleduje prostor před vozem a vyhodnocuje všechny překážky v dosahu. Data z lidaru spojuje mozek vozu s informacemi z kamery. „Dohromady je takto vytvořena mapa, která systému dovolí analyzovat a předvídat, co se v okolí automobilu stane,“ vysvětluje Gábor Iffland.\nValeo má několik autonomních vozů. Bílé audi je většinu času v Česku, buď v Praze, nebo na zkušebním polygonu na bývalém letišti v Milovicích, který patří Valeu. „V tuto chvíli je auto v Německu, po Novém roce se ale do Česka vrátí,“ uvádí Iffland.\nV listopadu 2015 absolvovalo další z autonomních aut Valea 10 tisíc kilometrů v podmínkách reálného silničního provozu ve Francii, z toho čtyři tisíce jelo v režimu bez řidiče. Volkswagen Golf přejmenovaný na Cruise4U, vyjel z Paříže, pokračoval přes Calais, Štrasburk, Montpellier a Brest. Z okruhu, při kterém objel celou Francii se vrátil zpátky do Paříže 21. listopadu.\nSpolečnost Valeo pracuje na vývoji senzorů a softwaru pro asistenční systémy do automobilů. „Jedno z výzkumných center v této oblasti je v Praze, kde v současnosti pracuje více než 200 inženýrů. Toto centrum se intenzivně rozrůstá,“ dodává Iffland. \nValeo ovšem stejně jako řada dalších společností, které mají v Česku vývojové kanceláře, bojuje s nedostatkem vývojářů (více čtěte zde). Valeo se snaží nové konstruktéry nalákat na speciálních dnech otevřených dveří. Na tom posledním letos v září se právě bílá A7 proháněla po testovacím okruhu.", "headline": "Známe tajemství záhadného auta. Opravdu umí jezdit bez řidiče", "keywords": ["Audi", "Volkswagen", "Francie", "Japonsko", "Německo", "software", "Volkswagen Golf", "Štrasburk", "Brest", "Valeo", "Montpellier", "dálnice", "Milovice", "Audi A7", "výzkumné centrum", "Auto-moto", "Calais", "Paříž"], "publication_date": "2015-12-18 13:10:00"}