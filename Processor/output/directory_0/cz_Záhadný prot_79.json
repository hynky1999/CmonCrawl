{"author": "František Dvořák", "brief": "Ta prapodivná konstrukce značí jediné: bílé Audi A7 se speciální registrační značkou, kterou v Česku používají prototypy, má na střeše výbavu, díky které umí jezdit bez řidiče.", "category": "auto", "comments_num": "110", "content": "Jaká automobilka v Česku testuje vůz s autonomním řízením, se nedá odhadnout. To, že si zařízení pro skenování okolí vozí na střeše Audi A7 ještě neznamená, že na českých silnicích opravdu testuje německá značka.\nNejvzácnější na celém prototypu je totiž ta „věc“ na střeše. LIDAR skenující okolí stojí padesát tisíc eur, další statisíce výbava ukrytá uvnitř a nejvzácnější na tom všem je software, který dokáže všechna sesbíraná data rychle a efektivně vyhodnocovat. Celý systém navíc musí být dokonale robustní.\n Audi má několik prototypů modelu A7 upravených pro autonomní řízení. Začátkem letošního roku přejel jeden z nich Ameriku, 900 kilometrů urazil bez zásahu řidiče.  \nZáhadný prototyp, který ukazuje, že auta schopná jízdy bez řidiče se zkoušejí i na českých cestách, potkal na „hradecké dálnici“ D11 čtenář iDNES.cz Lukáš Dvořák. Autonomní vozidla testují výrobci v běžném provozu, protože jde ale stále jen o vývojové prototypy, musí je za volantem jistit člověk, i když má přitom ruce v klíně.\n Auto má české registrační značky začínající jediným písmenem „F“ se zelenými znaky, které používají testovací prototypy. Tradičně bývají vidět na vývojových speciálech Škody, které se právě v tomto revíru pohybují. \nBílé audi mělo podle Lukáše Dvořáka doprovod v podobě testovacího prototypu Seatu Toledo a octavie s pravostranným řízením.\nPotkali jste záhadný prototyp také? Víte o něm více? Pište do redakce nebo do diskuze pod článkem.", "headline": "Záhadný prototyp: v Česku se testuje auto, které nepotřebuje řidiče", "keywords": ["Audi", "BMW", "Seat", "Škoda Auto", "Škoda Octavia", "Škoda Rapid", "Euro", "BMW (automobilka)", "Radar", "software", "řidič", "prototyp", "střecha", "Lukáš Dvořák", "Audi A7", "státní poznávací značka (SPZ)"], "publication_date": "2015-12-16 13:15:00"}