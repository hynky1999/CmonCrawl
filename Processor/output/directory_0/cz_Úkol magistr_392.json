{"author": "Lukáš Valášek", "brief": "Deset let uplynulo od podivné směny, kdy Brno za pasáž Jalta dalo lukrativní městské pozemky. Magistrát chce kauzu chátrající budovy v centru do konce června vyřešit. Buď ji prodá, nebo se do ní přestěhuje radnice Brna-střed.", "category": "brno", "comments_num": "10", "content": "Prázdná a chátrající pasáž Jalta na Dominikánském náměstí už deset let slouží jen jako nejznámější pomník podivných praktik brněnských politiků za vlády ODS. U soudů zaznělo i slovo korupce, tu ale nikdy nikdo nedokázal, natož aby za ni byl někdo potrestán.\nNelichotivé kulaté výročí funkcionalistického paláce chce teď magistrát uzavřít novým využitím. Velmi rychle - rozhodnutí padne do konce června. V úvahu připadají hned dva scénáře.\n„Máme celkem tři zájemce, kteří chtějí budovu koupit. Jeden nám to dal najevo i písemně a nabídl částku převyšující 100 milionů korun,“ uvedl brněnský primátor Petr Vokřál (ANO).\nJména případných kupců magistrát zatím zveřejnit nechce. Vokřál ale hned zmínil i druhou variantu.\n„Pokud se s některým ze zájemců na prodeji nedohodneme do 30. června, jsme připraveni budovu přenechat městské části Brno-střed, která tam chce přesunout z nevyhovujících prostor svou radnici,“ řekl.\nAť už se odehraje jedna, nebo druhá varianta, současné vedení Brna by chtělo ukončit smolnou historii budovy, pro kterou - ač stojí na prestižním místě vedle Nové radnice - město nikdy nenašlo využití.\nFunkcionalistickou pasáž s podzemním kinem na Dominikánském náměstí získalo Brno od podnikatele Miroslava Lekeše v lednu 2006. Lekeš přitom předtím budovu městu vyfoukl, když ji za nabídku o milion vyšší koupil od České pojišťovny. \nPodnikatel pak ale souhlasil s tím, že Jaltu s magistrátem vymění za lukrativní městské domy a pozemky. Už tehdy realitní odborníci namítali, že městský majetek, který přejde do Lekešových rukou, má nejméně dvakrát vyšší hodnotu než pasáž Jalta.\nPřesto koupi objektu prosadili tehdejší náměstek primátora Radomír Jonáš (ODS) a bývalý radní Pavel Blažek (ODS), pozdější ministr spravedlnosti. V tajném hlasování. Tehdejší primátor Richard Svoboda (ODS) smlouvu s Lekešem podepsal dříve, než opozice mohla požádat o zopakování hlasování. Od té doby prázdná stavba chátrá. Atraktivitu Jalty by v očích investorů nyní mohl o něco zvýšit parkovací dům, který dělníci dokončují ve vedlejší Panenské ulici.\nObchod nikdy neklapl\nMěsto se pasáž pokoušelo prodat opakovaně za 100 milionů korun. Zájemci ovšem vždy vycouvali. Naposledy v roce 2013 projevila zájem podnikatelka Magdalena Robková. Ani ona ale domluvenou desetimilionovou kauci nikdy nesložila.\nI proto je nyní magistrát k nabídkám na koupi obezřetný. Pokud konec června uplyne, aniž by měl na účtě kauci deset milionů a na stole jasnou dohodu, dostane budovu Brno-střed.\n„Sídlíme v historické budově, jež bude vyžadovat nemalé investice. Stojíme tak před volbou, zda peníze investovat do historické stavby, která nikdy nebude bezbariérová a vždy bude mít vysokou energetickou náročnost, nebo využijeme modernější řešení, jímž by mohla být Jalta,“ vysvětlil starosta Brna-střed Martin Landa (Žít Brno).\nSídla úředníků největší městské části jsou rozstrkaná po několika budovách. Kromě hlavní adresy v Dominikánské ulici je to ještě Měnínská a Husova.\nParadoxem přitom je, že možnost sestěhování úředníků na jedno místo byla při prosazování směny hlavním argumentem náměstka primátora Jonáše. Po transakci ale nové vedení města - už bez ODS - přišlo s tím, že Jalta je v havarijním stavu a rekonstrukce by stála 300 milionů korun. Plány s palácem se zastavily.\nNynější vedení města odhady ceny rekonstrukce mírní. Podle Vokřála by to mohlo být mezi 150 a 200 miliony. Příprava projektu na opravu by mohla trvat zhruba rok a půl.\nDo té doby bude údržba prázdné Jalty město stát další statisíce korun. Původně městské pozemky a domy se v rukou investorů změnily ve zlatou žílu. Například na jedné z posledních nezastavěných parcel v Masarykově čtvrti vznikla luxusní Rezidence Martinů.", "headline": "Úkol magistrátu Brna: Prodat Jaltu, teď hned. Nebo v ní budou úředníci", "keywords": ["Jihomoravský kraj", "Česká pojišťovna", "ODS", "Pavel Blažek", "Petr Vokřál", "Martin Landa", "Žít Brno", "Korupce", "Kauce", "Podnikatel", "Brno-Střed", "budova", "Jalta", "Krajský soud v Brně", "Pisárky", "Richard Svoboda", "pasáž", "Brno-město"], "publication_date": "2016-03-23 10:01:00"}