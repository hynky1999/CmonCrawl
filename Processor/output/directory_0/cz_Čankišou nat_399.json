{"author": "Dalibor Maňas", "brief": "Univerzální jazyk čanki, nepřehlédnutelná postava zpěváka a herce Karla Heřmana, ale i generační rozměr souboru, v němž hraje legenda brněnského bigbítu 60. let Zdeněk Kluka, to je recept na úspěch kapely Čankišou. 7. dubna začnou prodávat první nahrávky z nové desky Lé La.", "category": "brno", "comments_num": null, "content": "Nové CD skupiny ze začne prodávat 11. dubna. \"Čankišou se svou fúzí různých etnických vlivů na rockovém základě a bohatou sbírkou exotických nástrojů projeli svět od ostrova Réunion v Indickém oceánu až po Pákistán,\" uvedl Přemysl Štěpánek z brněnského Indies Scope Records.\nLé La znamená odpověď na kreolský pozdrav, neboť kreolština je jazyk, k němuž mají Čankišou velmi blízko. \"Na albu Lé La jsou zachyceny vlivy našeho cestování. Co se týká zvuku, tak poprvé jsme použili výraznou elektrickou kytaru, takže jsme v některých písničkách lehce přitvrdili,\" uvedl perkusionista Jan Kluka.\nAlbum se nahrávalo v brněnském G-studiu pod dohledem Jiřího Topola Novotného. Mastering má na svědomí Miloš Makovský. Na Lé La je také jako bonus videoklip na skladbu Zuha. Vznikl ve spolupráci s Dušanem Urbancem, který natočil starší klip kapely Anay Yo. Většina klipu se natáčela na turné v Pákistánu, kam se s kapelou vydal i kameraman LP Fish.\n\n\n\n\n\n. Čankišou\n\nKapelu založili bigbeatoví muzikanti na vánočním mejdanu v roce 1999. Za pomoci nejrůznějších nástrojů z celého světa se vrhli do etna, world music. Za téměř 10 let existence si kapela vydobyla pevné místo na hudebním slunci a dnes patří ke špičce české world music.Jedna z vůdčích postav Karel Heřman obsadil druhé místo na mezinárodním hudebním festivalu Chuch Mongolia 2001 (v Mongolsku) a hrál ve filmech Nuda v Brně, Blízko nebe a Šílení.David Synák se spolu s Divadlem Continuo zúčastnil světové výstavy EXPO 2005 v japonském Aichi.Hudební skladatel Zdeněk Kluka hrál ve slavné brněnské formaci Progres 2 (v roce 1968 vznikla pod názvem Progress Organization) na bicí a zpíval.\nKoncerty:23. 4. Zlín - festival Neznámá země24. 4. Brno - Fléda, křest CD, kmotr Pavel Jandourek27. 4. Bratislava - festival Bratislava pre všetkých30. 4. Praha - Palác Akropolis, křest CD, kmotr Anna Polívková1. 5. Olomouc - festival Ekologické dny17. 5. Zittau (Německo) - filmový festival23. 5. Nová Paka - festival Muzika Paka30. 5. Kladno31. 5. Třinec - Pohodový festival", "headline": "Čankišou natočili cestovatelskou desku Lé La", "keywords": ["Brněnská scéna", "Anna Polívková", "Palác Akropolis", "kmotr"], "publication_date": "2008-04-03 14:25:44"}