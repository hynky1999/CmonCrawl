{"author": "František Dvořák", "brief": "Chladné počasí, vyhlídka na první sněžení i blížící se listopad prodloužily čekací doby v pneuservisech na přezutí na zimní pneu. Běžně si motoristé počkají pět až šest pracovních dnů, ale ve velkých městech to mohou být dva až tři týdny. V Praze pneuservisy objednávají na 14 dnů dopředu.", "category": "auto", "comments_num": "0", "content": "Ceny přezouvání se zvýšily zhruba o desetinu. Vyplývá to z informací prodejců a pneuservisů.\nOd 1. listopadu musí mít auta nazuté zimní pneumatiky, pokud je na silnici souvislá vrstva sněhu, ledu nebo námraza, případně lze vzhledem k povětrnostním podmínkám jejich výskyt předpokládat. Zimní sezona trvá do konce března.\nPodle ředitele obchodu Pneumatiky.cz Vojtěcha Schwangmaiera se motoristé primárně řídí podle listopadového termínu. Oproti minulému týdnu se poptávka po výměně ztrojnásobila. „Naše partnerské pneuservisy musejí přidávat víkendové termíny, přesto se například v Praze pohybuje čekací lhůta na úrovni 14 dnů. V časech mezi 16:00 a 17:00 jsou to ale i více než tři týdny,“ dodal.\nPrůměrná doba čekání v pneuservisech Auto Kelly je nyní pět až šest pracovních dnů, ale podle ředitele marketingu Michala Knora je potřeba počítat s tím, že změna počasí, která vytíženost pneuservisů významně ovlivní, bude mít dopad i na čekací dobu. „Obecně platí, že řidiči začínají řešit přezutí na zimní pneu, jakmile teplota na přelomu října a listopadu klesne pár dní po sobě pod sedm stupňů Celsia, protože je známo, že letní pneumatiky začínají tuhnout, a tak ztrácejí svou účinnost a bezpečné jízdní vlastnosti,“ podotkl. Nejprodávanější rozměr pneumatik je podle něj 195/65R15.\nPneuservisy stejně jako jiná odvětví trpí nedostatkem kvalitních pracovních sil. To spolu s dlouholetou stagnací cen v předchozích letech znamená, že si řidiči na výměnu 15palcových pneumatik musí připravit zhruba 800 korun. Ve velkých městech jako Praha nebo Brno jsou ceny ještě o něco vyšší.\nV případě přezutí na zimní pneumatiky by se řidiči měli řídit takzvaným pravidlem čtyř. To znamená, že je nutné měnit vždy všechny čtyři pneumatiky, které by měly být v provozu maximálně čtyři roky a jejich dezén by měl mít hloubku minimálně čtyři milimetry.", "headline": "Čekání na přezutí na zimní pneumatiky se prodloužilo až na tři týdny", "keywords": ["Zimní pneumatiky", "ADAC", "Auto Kelly", "Pneuservis", "Pneumatika"], "publication_date": "2018-10-26 14:32:00"}