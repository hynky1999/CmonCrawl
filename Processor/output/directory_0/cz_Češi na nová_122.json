{"author": "František Dvořák", "brief": "Téměř dvě třetiny Čechů si pořizují ojetá auta, čtvrtina kupuje nové vozy a 12 procent volí zánovní předváděcí auto. Hranicí při nákupu je podle průzkumů i statistik autobazarů částka mezi 200 až 230 tisíci. To znamená ve většině případů nákup ojetiny. Pod touto hranici je nabídka nových aut jen velmi omezená.", "category": "auto", "comments_num": "887", "content": "Podle společnosti Driveto, která nabízí dlouhodobý pronájem automobilů, se při koupi vozu vešlo do dvou set tisíc korun 65 procent motoristů, za tuto cenu lze přitom z nových aut sehnat jen dacie. Do 230 tisíc korun, což je průměrná cena ojetých aut kupovaných v českých bazarech, se dají sehnat ještě mikro- a miniauta jako Kia Picanto, Fiat Panda nebo Citroën C3; Škoda Citigo je k mání už jen ze skladových zásob, příští rok jí nahradí elektrické provedení za půl milionu.\nZ evropského trhu navíc začínají tato nejmenší auta mizet. Automobilkám se totiž minivozy přestávají vyplácet. Analytici tvrdí, že ohrožen bude i o třídu vyšší segment malých vozů typu Škody Fabia.\nMiniauta tvoří malý, ale vcelku stabilní kus trhu (v celé Evropě 8 procent), kterému sice obliba SUV vzala v posledních letech část zákazníků, ale prodeje se nyní ustálily a nijak dramaticky neklesají, navzdory tomu, že na něm nenajdeme příliš nových modelů. Velkou ránu jim ovšem zasadí zpřísňující se emisní limity.\nNová pravidla pro emise CO2 budou pro výrobce znamenat pokuty až několika tisíc eur na každém voze, který překročí nastavené limity. „Velké vozy mají vyšší cenu a tím i vyšší marži, která tyto náklady lépe pokryje. Malá auta prostě ne. Tento segment tak může brzy opustit mnoho výrobců,“ napsal pro magazín Automotive News Europe analytik Max Warburton z výzkumné a zprostředkovatelské firmy Sanford C. Bernstein. Snížit emise u miniaut je totiž mnohem těžší než u velkých modelů. „Čím menší vozidlo, tím těžší je splnit emisní cíle,“ potvrdil Automotive News Europel šéf evropské PSA Maxime Picat.\nPrávě proto Škoda utnula výrobu benzinového Citiga a nahradí ho elektrickým s „nulovými emisemi“, ovšem s víc než dvojnásobnou cenou. Nový Opel Corsa, tedy auto z kategorie malých vozů (třída Škody Fabie) pak má v bateriové verzi stát 770 tisíc, to je víc než dvojnásobek částky, kterou jsou zákazníci aut tohoto formátu zvyklí platit.\n„Schopnost jakéhokoliv výrobce automobilů dosáhnout u miniaut zisku je pod obrovským tlakem kvůli veškeré technologii, kterou musíme přidat do našich vozidel kvůli bezpečnosti a emisím,“ říká Maxime Picat. Jak bezpečnostní, tak nízkoemisní technologie jsou drahé a stojí v podstatě stejně, jestli je namontujete do miniauta nebo do velkého SUV. Ale tato „přirážka“ dělá u luxusních SUV jednotky, kdežto u miniaut desítky procent.\nČeši se zmohou na ojetiny\nV příštích třech letech o změně auta uvažuje 35 procent Čechů, desetina jej ale nechce vlastnit. Vyplývá to z červnového průzkumu agentury Behavio mezi tisíci respondenty pro společnost Driveto.\nCelkem 77 procent lidí si své poslední auto pořídilo z vlastních úspor a 23 procent využilo úvěr nebo jiné možnosti financování. Okolo tří procent se rozhodlo pro krátkodobý nebo dlouhodobý operativní leasing. „Při volbě operativního leasingu je hlavním benefitem absence starostí o vůz, možnost kdykoliv zrušit smlouvu a také možnost výhodně auto odkoupit,“ uvedl Adam Szabó, výkonný ředitel Driveto.\nPři výběru vozu hraje hlavní roli jistota ohledně minulosti auta, která je klíčová pro padesát procent lidí a důležitá pro dalších 41 procent. Zkušební jízdu vyžaduje 91 procento lidí. Pro dvě třetiny lidí je důležité auto vlastnit.\nZhruba 30 procent řidičů mělo dopředu vybranou konkrétní značku, 35 procent se rozhodovalo mezi několika značkami. Přibližně 29 procent si pořídilo značku Škoda, po devíti procentech pak Ford nebo Volkswagen. Pro majitele škodovek byl výběr značky klíčový a důležitá je i pro lidi s Volkswagenem a Fordem. Naopak lidé jezdící s Renaultem říkají, že důležitá není.\nTéměř třetina lidí si pořídila auto v bazaru a 31 procent u autorizovaného dealera, 17 procent od známého a 15 procent na inzerát. Čtvrtina lidí za auto zaplatila od 80 000 do 110 000 Kč a stejný podíl pak přes 290 000 Kč. Méně než 50 000 za poslední auto vydala pětina lidí.\nTéměř každý den usedne za volant 61 procent tuzemských řidičů a stejný podíl využívá jeden vůz. Každodenně jezdí hlavně lidé s vyšším příjmem. Ženy a lidé s příjmem do 10 000 korun jsou častěji svátečními řidiči.\nČeši jezdí starými auty, protože na mladší jednoduše nemají. Ekonomika i mzdy v tuzemsku rostou, ale většina lidí zatím na nové auto prostě nemá. Reálný pracující, se svými 30 až 40 procenty mzdy v porovnání s vyspělejšími zeměmi EU, nemá přílišný prostor, aby své vozidlo mohl omladit, a ještě tak činit pravidelně. Náklady na vlastnictví auta tvoří po nákladech na bydlení druhou nejvyšší položku rodinného rozpočtu.\nVozový park nemládne\nČeská republika je členem Evropské unie patnáct let, a právě tak staré je podle statistik průměrné auto jezdící po tuzemských silnicích. Česko vstoupilo do EU 1. května 2004, pro zjednodušení statistik ovšem budeme počítat celý rok 2004. Od té doby do konce roku 2018 u nás bylo registrováno celkem 2 712 152 nových aut. Naopak ojetých vozů dorazilo od roku 2004 do České republiky o 600 tisíc víc, tedy přesně 2 327 443.\nProdeje nových aut v tuzemsku klesají. Za sedm měsíců letošního roku byl trh nových aut stále v mínusu, když proti loňsku klesl o devět procent na 150 314 automobilů.\nPodle expertů na trh s ojetými vozy se také potvrzuje stagnace dovozu aut ze zahraničí. „Od začátku letošního roku se do České republiky dovezlo ze zahraničí téměř o 2 500 ojetých aut méně než za první pololetí loňského roku,“ uvádí AAA Auto.\nPrůměrné stáří dovážených ojetin je kolem deseti let. Podíl vozidel starších deseti let je podle Svazu dovozců automobilů přes 50 procent.\nPrůměrná cena ojetých vozů v Česku se v letošním prvním čtvrtletí podle údajů společnosti Cebia zvýšila na průměrných 228 900 Kč.\n„Již delší dobu pozorujeme odklon zákazníků od zahraničních ojetin,“ říká Petr Vaněček, provozní ředitel AURES Holdings, provozovatele sítě autocenter AAA AUTO, podle kterého se zákazníci začínají orientovat na mladší ojetiny s českým původem, u kterých je jasně doložená historie.\nVysoký průměrný věk vozového parku znamená, že nákup nových aut (která v Česku zůstanou) neovlivní průměrný věk tolik jako dovoz a vývoz ojetin a každoroční stárnutí těch milionů aut, která už v Česku jsou. Z republiky putují ven mladá, jedno až dvouletá auta (vrácené firemní leasingy a podobně) a ta stará tu zůstávají.", "headline": "Češi na nová auta nemají. Limitem je 200 tisíc, kde je nabídka minimální", "keywords": ["Ford", "Renault", "Škoda Auto", "Volkswagen (automobilka)", "ojetina", "automobil", "Miton"], "publication_date": "2019-08-06 15:00:00"}