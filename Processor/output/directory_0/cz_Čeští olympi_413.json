{"author": "Robin Krutil", "brief": "Před dvěma roky se do ruského Soči vypravil ještě jako fanoušek. Nyní do Ria už Oldřich Chocholáč odletěl jako člen české olympijské výpravy. Že jste o jeho sportovních úspěších nic neslyšeli? Není divu, muž z Mikulova nebude běhat, zápasit ani plavat. Je to kaplan.", "category": "brno", "comments_num": "35", "content": "Cestou na zimní olympiádu v roce 2014 si Chocholáč splnil svůj sen. „ Byla to nezapomenutelná zkušenost a velký zážitek,“ sděluje kněz brněnské diecéze. \n „I díky této cestě následně přišla nabídka provázet českou výpravu na olympijské hry nejen jako fanoušek, ale jako kaplan výpravy českých sportovců. S touto možností souhlasil i můj ordinář, brněnský biskup Vojtěch Cikrle, a já jsem nabídku velmi rád přijal,“ doplňuje Chocholáč.\nUž před čtyřmi lety v Londýně mohli čeští sportovci využít služeb Zbigniewa Czendlika, Chocholáč je však prvním duchovním pozvaným přímo do týmu. \n„Je až symbolické, že se tak stává na olympiádě v městě Rio de Janeiro, jehož neodmyslitelným symbolem je socha Krista Spasitele s doširoka otevřenou náručí,“ podotýká jednačtyřicetiletý katolický kněz. \nJe potřeba se nebát plavat proti proudu, říká Chocholáč\nOlympijského kaplana poprvé vyslali Italové do Soulu 1988. Co má duchovní mezi sportovci na starosti? \n„Olympijský kaplan je slovy papeže Františka služba přátelské přítomnosti - vnímám ji v osobním rozhovoru, modlitbě, požehnání, při svátosti smíření, slavení eucharistie. Je však službou nejen pro věřící, ale pro všechny, kteří s kaplanem chtějí sdílet své radosti i naděje, smutky i bolesti, výhry i prohry - nejen ty olympijské,“ oznamuje Chocholáč.\nTen prý musí ubezpečovat přátele, že v Riu nehodlá soutěžit. „Odjíždím ne proto, abych reprezentoval naši zemi v nějakém sportu, ale jako kaplan,“ upozorňuje.\nKe sportu má přesto vztah.  „Vždy jsem měl rád vodu jako úžasný živel a tak u mne dodnes vítězí plavání. Ostatně - nebát se plavat proti proudu je v životě také někdy potřeba,“ hlásí Chocholáč, který děkuje všem, kteří českou výpravu do Brazílie provázejí svou modlitbou.", "headline": "Čeští olympionici mají poprvé kaplana, nabídne jim přátelskou přítomnost", "keywords": ["Brazílie", "Jihomoravský kraj", "ZOH", "Zbigniew Czendlik", "Papež František", "Soul", "Socha", "Mikulov", "Soči", "Vojtěch Cikrle", "Londýn", "Rio de Janeiro", "Brno-město"], "publication_date": "2016-08-04 13:52:00"}