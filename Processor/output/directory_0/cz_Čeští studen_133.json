{"author": "František Dvořák", "brief": "Formule studentů z ČVUT patří ke světové špičce, na univerzitě působí dokonce dva týmy. Své závodní speciály studenti ukázali navzdory počasí na otevřené scéně přímo v univerzitní čtvrti v Dejvicích. Oba monoposty používají nejmodernější technologie, členové týmů jsou proto velmi žádaní na trhu práce.", "category": "auto", "comments_num": "1", "content": "Formula Student je mezinárodní soutěž pro studenty vysokých škol, kteří si musejí navrhnout a sestrojit závodní formuli, postarat se o ekonomickou stránku a prezentaci projektu a sestavit obchodní plán. \nNa Českém vysokém učení technickém v Praze (ČVUT) fungují dva týmy. Vedle CTU Cartech, který vyvíjí formuli se spalovacím motorem, také eForce FEE pro elektrickou formuli. V týmech spolupracují studenti Fakulty elektrotechnické, Fakulty strojní i dalších fakult.\nNové modely se tradičně představují na jaře před závodní sezonou, která je v létě. Letos se oba týmy v soutěžích prosadily na přední pozice. Spalovací formule CTU Cartech byla třetí v České republice i v Maďarsku a celkově jí patří ve světovém žebříčku 11. příčka z 547 týmů.\nFormule eForce zvítězila na červnových závodech v USA a v Kanadě (čtěte zde). Tam byl nasazen vyladěný monopost z roku 2015. Část týmu souběžně pracovala na dokončování aktuálního modelu. Zdeněk Machala z týmu eForce upozornil, že v zámoří nebyla konkurence taková jako na soutěžích v Evropě. „Americké týmy rozhodně nedosahují kvalit těch evropských. Působili jsme tam jako zjevení,“ řekl.\nTvůrci vozu se spalovacím motorem chystají velkou změnu konceptu. „            Kvůli přechodu na nový koncept auta, ve kterém změníme přední zavěšení push-rodu na pull-rod, nyní vyvíjíme nový uhlíkový monokok,“ uvedl Filip Tomasch z týmu CTU Cartech. „Toto řešení používáme od roku 2013. Náš tým navrhl a vyrobil vůbec první monokok z uhlíkového kompozitu v České republice.“\nStavitelé elektrické formule na uhlíkový monokok přešli letos. Nový monopost nasadili v závodě v České republice, kde byli v několika dílčích disciplínách na stupních vítězů, ale o šanci na výrazný úspěch je připravilo nedokončení hlavního závodu. „V novém modelu tak budou především zlepšovat parametry současného vozu,“ řekl Machala.\nDěkan Fakulty elektrotechnické ČVUT Pavel Ripka poukázal na to, že při vývoji studentských formulí pracují týmy s těmi nejmodernějšími technologiemi. „Občas dělají věci, které ještě neučíme,“ poznamenal. „Díky praktickým dovednostem, které členové týmů získávají, patří k nejžádanějším absolventům ČVUT na pracovním trhu,“ doplnil.", "headline": "Čeští studenti stavějí špičkové formule na elektřinu i benzin", "keywords": ["Spojené státy americké", "Maďarsko", "Kanada", "Počasí", "Elektřina", "Vysoké učení technické - VUT", "České vysoké učení technické - ČVUT", "Poradna: Závody", "Dejvice", "vysoká škola", "fakulta", "Team", "monopost", "spalovací motor", "nejmodernější technologie", "Benzina", "trh práce", "závodní speciál", "student", "Auto-moto"], "publication_date": "2016-10-12 20:00:00"}