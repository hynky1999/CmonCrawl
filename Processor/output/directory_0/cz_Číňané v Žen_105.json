{"author": "František Dvořák", "brief": "Ženeva (od zpravodaje iDNES.cz) - \n                                Modrá mikrododávka je největším smraďochem ženevského autosalonu. Otevřete dveře, nasajete odér lepidla a buhvíčeho a ti s citlivějším nosem mají slzy v očích. Čínské auto se prostě pozná po čichu. Přitom se zlepšují každým rokem. V Ženevě se premiérově představuje značka DongFeng, to poevropštělý Qoros je úplně jiná liga, v Ženevě představuje městské SUV.", "category": "auto", "comments_num": "33", "content": "Jeden vypadá jako smrsklý Ford Transit, druhý jako by byl z vrhu volkswagenů, alespoň podle tvarování předku. Číňané se snaží tvářit, že neopisují od zavedených značek. DFSK Glory, sedmimístné MPV z Číny, přitom vypadá vcelku rozumně.\nZnačka DFSK je joint-venture mezi automobilkami Dongfeng a Sokon vzniklá v roce 1986. Je to třetí největší čínská automobilka, která vyváží lehké náklaďáky, dodávky a minibusy do celého světa. V Číně prodá ročně kolem dvou milionů aut, ve světě pak další jeden a půl milion. \nDFSK nabízí své vozy i v Evropě, od roku 2013 je mimo jiné na švýcarském trhu. V Česku si dodávky Dongfengu zažily epizodu v roce 2009 - test čtěte zde.\nNa autosalonu vystavuje DFSK tři auta. Kromě modré hranaté devítimístné dodávky C37 ještě dva exempláře moderněji vypadajícího rodinného velkoprostoráku s kabinou, ve které je sedm míst rozvrženo ve schématu 2+2+3.\nPřestaňte se jim smát\nČínské značky jsou terčem posměchu zavedených automobilek, smích je ale asi začne brzy přecházet. Kromě zápachu vypadá MPV glory vcelku slušně sestavené. V interiéru už nenajdeme prvky, které vysloveně tahají za oči. Snad jen uchycení bezpečnostních pásů a zámku držícího zadní lavici v kufru by mohlo být vyřešeno elegantněji. Převodovka má na letmý omak trochu rachtavé řazení, zdá se ale vcelku přesné. Ovladače jsou okoukané z asijské produkce přelomu tisíciletí, občas by mohly být vyrobené z lepšího plastu.\nDveře odhalí široké prahy, to by mohlo ukazovat na lepší péči o bezpečnost posádky. Zaklapnutí dveří je slušně tlumené, rezonance a plechový zvuk u glory už neuslyšíte.\nČínské automobilky najímají evropské designéry a staví v Evropě vývojová centra. Ne proto, že chtějí v dohledné době zahájit ofenzívu na starý kontinent, chtějí jednoduše dohnat zavedené světové značky. A DFSK Glory v mnohém už připomíná korejskou produkci z devadesátých let.\nZajímavé je, že dvě ze tří aut na vystavených v Ženevě opravdu čpí v interiéru lepidly, třetí, které je nejvíce frekventované návštěvníky, už se zdá vcelku vyvětrané. \nGlory se představilo v v roce 2013, pod kapotou má benzinovou 1,5 původem od Mitsubishi. Přední kola může pohánět také 1,2litrový turbodiesel.\nQoros zapadl mezi ostatní\nPro Číňany znamená letošní Ženeva návrat na nejdůležitější evropský autosalon po několikaleté odmlce. Dosud hlavně obhlížejí terén. V Číně vyráběný a Izraelským kapitálem financovaný Qoros je ve Švýcarsku už potřetí, ale je to úplně jiná liga. Až se prodeje rozběhnou, mohly by konkurovat evropskému mainstreamu. \nRozdíl mezi DFSK a Qorosem už je vidět i na pojetí expozice v Ženevě. První má honosný, architektonicky ztvárněný stánek, druhý jednoduchou expozici.", "headline": "Číňané v Ženevě: zlepšují se, ale po lepidle smrdí pořád", "keywords": ["Mitsubishi", "Volkswagen", "Čína", "MPV", "Švýcarsko", "Volkswagen (automobilka)", "Ženeva", "Ford transit", "Sport Utility Vehicle (SUV)", "Qoros", "sportovní liga", "Autosalon Ženeva 2015"], "publication_date": "2015-03-03 12:00:00"}