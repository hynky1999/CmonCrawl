{"author": "Robin Krutil", "brief": "Mimořádně agresivně si minulý týden počínal mladý cizinec při noční automobilové honičce s policisty v okolí Brna. Kromě projíždění křižovatek na červenou se také snažil vytlačit policejní auto do příkopu. Test odhalil, že řidič byl pod vlivem drog.", "category": "brno", "comments_num": "97", "content": "Cizinec na sebe sám upozornil, když minulé úterý v noci zablikal na policejní vůz dálkovými světly. Poté, co hlídka na tento signál reagovala, začal muž ujíždět.\n„Nedbal opakovaných výzev k zastavení a ohrožoval další účastníky silničního provozu. Několikrát projel křižovatku na červenou, v jednu chvíli použil i chodník,“ vypočítal policejní mluvčí Pavel Šváb prohřešky sedmadvacetiletého šoféra.\nTen ujížděl z Brna přes Ochoz do Bílovic nad Svitavou, odkud pokračoval směrem k brněnským Obřanům. Ještě před příjezdem do města sjel na louku, agresivním manévrem však policistům proklouzl a i s poškozeným autem pokračoval v úniku.\n„Celou cestu s ním byl ve voze i jeho poněkud vyděšený známý,“ podotkl Šváb.\nMezi Ochozí u Brna a Líšní se silniční pirát vyhnul zátarasu a snažil se policejní vůz vytlačit do příkopu. Místo toho do něj však sjel sám. Dál se snažit utéct po svých, ale policisté jej zakrátko v lese dostihli.\nTest odhalil v řidičově těle přítomnost drog. „Posléze byl cizinec, který už má se soudy zkušenosti, obviněn z násilí proti úřední osobě a maření výkonu úředního rozhodnutí a vykázání,“ informoval Šváb.\nAgresivní řidič skončil ve vazbě, v případě odsouzení mu hrozí až šestileté vězení.", "headline": "Řidič si bliknutím řekl o honičku s policisty, jízda skončila v příkopu", "keywords": ["Jihomoravský kraj", "Líšeň", "Ochoz u Brna", "Obřany", "Bílovice nad Svitavou", "Brno-město"], "publication_date": "2021-03-22 16:34:00"}