{"author": "Martina Procházková", "brief": "Bílý sníh zakryl špinavé městské ulice, ale zároveň připravil řidičům na každé ráno bojovku. Když už najdou pod sněhovou čepicí své auto, je třeba ho řádně očistit a rozmrazit. Přinášíme pár tipů, jak si tuto nepříjemnou ranní rozcvičku zkrátit a vyhnout se tomu nejhoršímu.", "category": "auto", "comments_num": "32", "content": "1.Parkujte chytře\nPokud jste nad tím dosud nepřemýšleli, zvažte, kam přesně auto přes noc postavíte, radí experti z Ústředního automotoklubu. Samotné zaparkování auta je to první, co určí, jak moc se při škrábání čelního skla ráno nadřete.\nPokud to jen trochu jde, zamiřte tedy čelním sklem (které dá ráno nejvíce zabrat) k obytnému objektu. Čím blíže k němu parkujete, doslova na centimetry, tím lépe se vám bude ráno škrábat, protože teplo unikající z domu sníží chlad na čelním skle.\n2.Plachta a rozmrazovač\nPokud to jde, zaparkujte auto směrem k východu, kde se nejdříve objeví alespoň nějaké sluneční paprsky a změkčí ráno vrstvu ledu na skle.\nPo jednom předlouhém škrábání čelního skla míří většina řidičů na benzinku, kde pořizují ochranu čelního skla a rozmrazovač. Pořiďte si plachtu/clonu z nepromokavého materiálu, a pokud můžete, zvolte takový rozměr, který skutečně zakryje celé čelní sklo, ne jen část. Ušetří vám to spoustu práce.\nZapomeňte na staré rady jako krabicové kartony či noviny, papír saje vlhkost, na čelním skle zamrzne a kromě ledu budete řešit ještě zmrzlé nebo rozmočené kusy papíru. Vhodná není ani deka, která také nasaje vlhkost. Pracně ji ze skla odlepujete a ještě si v kufru vezete těžkou mokrou onuci.\nMožná překvapivá informace: i rozmrazovač použijte večer po zaparkování. Ráno budete mít minimum práce, ovšem pozor, opravdu nikdy jej nepoužívejte v interiéru, má toxické výpary.\n„Pokud vám přijde drahý, můžete si vyrobit rozmrazovač doma, za pár korun. Do rozprašovače na květiny namíchejte jednu třetinu vody a dvě třetiny octa. Efekt je skoro stejný a cena je směšná,“ radí ÚAMK. Podobnou službu udělá i ocet s alkoholem nebo voda s lihem. Nic z toho nepoužívejte vevnitř.", "headline": "Řidičův boj s ledem. Zbraněmi jsou škrabka i ocet, sněhovou čepici sundejte", "keywords": ["Německo", "Rakousko", "Slovensko", "ÚAMK", "čepice", "čelní sklo"], "publication_date": "2021-02-12 00:00:00"}