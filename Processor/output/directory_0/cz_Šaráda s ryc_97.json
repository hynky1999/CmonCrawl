{"author": "Adam Novák", "brief": "Bugatti Veyron je nejrychlejším sériovým autem na světě. Bugatti Veyron už není nejrychlejší. A pro změnu, Veyron je zase nejrychlejší. Přesně takovou šarádu předvedl vydavatel Guinnessovy knihy rekordů. Za všechno mohl vymontovaný omezovač rychlosti.", "category": "auto", "comments_num": "8", "content": "Bugatti Veyron držel rychlostní rekord podle Guinnessovy knihy rekordů výkonem 431,072 kilometru za hodinu. Titul mu patřil v kategorii sériových vozů, které se běžně prodávají. Jenže v minulých dnech veyron o titul přišel. Nikoliv ovšem na silnici, ale u stolu.\nKomisaři ze známé knihy rekordů totiž zjistili, že rekordní jízda veyronu se odehrála s autem, které mělo odmontovaný omezovač rychlosti. Samozřejmě v případě tohoto auta to nebyl obvyklý omezovač na 250 kilometrů za hodinu, ale omezovač na rychlost 415 kilometrů za hodinu. To vše platí pro speciální edici Veyronu Super Sport, základní verze totiž umí \"jen\" 407 kilometrů za hodinu.\n \nOmezovač je na autě nainstalován z prostého důvodu, nepodařilo se zajistit takové sériově vyráběné pneumatiky, které by vyšší rychlost než 415 kilometrů za hodinu bezpečně zvládly. Veyron Super Sport je totiž opravdovou bestií a dokáže jet až 435kilometrovou rychlostí. \nBugatti sice koncem března o jeden rekord přišlo, ale hned si spravilo chuť s modelem Grand Sport Vitesse WRC. Speciální otevřený Veyron, jenž už v názvu (WRC) slibuje auto se světovým rekordem (World Record Car), překonal rychlostní rekord otevřených produkčních vozů výkonem 408,84 kilometru za hodinu. Rychlost muselo auto samozřejmě překonat se sejmutým střešním panelem. A rekord zatím platí, to pro pořádek. Dodejme, že otevřený Veyron Grand Sport Vitesse WRC se veřejnosti představí na právě probíhajícím autosalonu v Šanghaji a stát má 50 milionů korun.\nAle zpět k absolutnímu rekordu. V době, kdy byl titul odejmut Veyronu Super Sport, se o své místo na slunci přihlásil speciál Hennessey Venom GT (více zde), který již drží rekord ve sprintu z nuly na třístovku. Sprint zvládl za 13,63 sekundy, video se zrychlením si můžete prohlédnout zde. To však výrazně přestavěnému Lotusu Exige s přeplňovaným motorem z Chevroletu Corvette nestačilo, a tak na kalifornském letišti Lemoore dokázal jet rychlostí 427,5 kilometrů za hodinu. \nHennessey Venom GT si ovšem rekord udržel jen chvíli. Ukázalo se totiž, že onen pro rekord prokletý omezovač nemělo víc z třicítky vyrobených a prodaných Bugatti Veyron Super Sport. Bez omezovače bylo prodáno pět aut, což stačí pro definici sériově vyráběného auta pro silniční provoz. Titul tak byl veyronu navrácen.\nOtázkou je, jak dlouho mu vydrží. Zájemců o titul je víc, i když dosažené hodnoty se už příliš zvyšovat nebudou, jsou zjevně na hranici současných technologií. Ani ne tak motoru a jeho výkonu, ale spíš jeho bezpečného přenosu na silnici. \nStále se jedná o produkční auta se silniční homologací, která si teoreticky může koupit kdokoliv s naditou peněženkou. \nDodejme však, že samotná sériovost uvedených aut je jen o fous vyšší, než je produkce raket vynášejících družice na oběžnou dráhu. S cenovou dostupností to pak bude trochu lepší. Ovšem v dané třídě silničních supersportů jsou rychlostní rekordy hodně důležité. Stejně jako se obyčejná produkce mezi sebou měří třeba spotřebou nebo velikostí kufru, tak nejdražší sportovní auta světa prostě musí být nejrychlejší.", "headline": "Šaráda s rychlostním rekordem: platí, neplatí a zase platí", "keywords": ["Chevrolet", "Bugatti", "silnice", "letiště", "Bugatti Veyron", "Guinnessova kniha rekordů", "rychlostní rekord", "akademický titul", "Šanghaj", "Pro muže"], "publication_date": "2013-04-23 00:00:00"}