{"author": "František Dvořák", "brief": "„Škoda není v současné době v ideální pozici. Ze strany koncernu Volkswagen je na ni neustále podnikán útok, který zpochybňuje výsledky a existenci společnosti Škoda,“ varuje předák škodováckých odborářů Jaroslav Povšík a apeluje na obnovené představenstvo značky, aby bránilo značku před nereálnými úsporami.", "category": "auto", "comments_num": "101", "content": "„Diskutovali jsme o opatřeních týkajících se koronaviru, o starostech s dodávkami úzkoprofilových dílů a nejsložitější částí rozhovoru byl stále přetrvávající útok ze strany Volkswagenu všemi směry – například náš obchodní model v Číně, náklady, zachování produktové řady či dynamizace hospodářského výsledku. Korunou toho všeho byl nesmyslný model redukce nákladů à la Volkswagen,“ říká v rozhovoru pro magazín odborů Škody jejich předák Jaroslav Povšík o setkání s předsedou představenstva Thomasem Schäferem. \n„Takovýto model lze aplikovat jen tam, kde jsou náklady opravdu nabobtnalé. Ve Škodě jsme již po několik dekád procházeli výraznou redukcí nákladů. Dokonce kdybychom se podrobili tomuto diktátu, tak bychom nemohli adekvátně splnit zadané projekty, jako jsou Indie 2.0, Rusko, Magreb a další,“ upozorňuje Povšík s tím, že doufá, že obnovené představenstvo (Škoda oznámila změny ve vedení v tomto týdnu) proti plánům na zeštíhlování pro nejbližší roky zasáhne. \n„Předseda Thomas Schäfer při našem setkání takto statečný byl, abychom toto odmítli,“ říká Povšík pro týdeník Škodovácký odborář s tím, že Škoda již má mnohem nižší náklady než Volkswagen. „Rozdíl zůstává v přidané hodnotě a celkové produktivitě. „V tom na Škodu nikdo nemá. Už dříve jsem někdejšímu předsedovi představenstva Volkswagenu Martinovi Winterkornovi (ve funkci skončil s vypuknutím aféry Dieselgate v roce 2015 - pozn. red.) vyprávěl, že když máme deset zaměstnanců a každý z nich firmě vydělá milion, tak pokud snížíme počet zaměstnanců na šest, vydělá firma jen šest milionů,“ říká odborový předák. \nNavrhovaný úsporný model by podle Povšíka „přijali pouze patolízalové, kteří to se Škodou nemyslí dobře a neznají její nákladovou strukturu a potenciál“. \nNa Povšíkovy výpady reaguje vedení Škody obecným prohlášením: „Zejména v těchto náročných dobách je pro nás optimalizace nákladů stěžejním prvkem k zajištění dlouhodobého růstu společnosti. Investujeme s rozvahou a stanovujeme si priority dvakrát pečlivěji, přičemž promyšleně řídíme své peněžní toky i likviditu.“\nPodle informací iDNES.cz probíhají postupná úsporná opatření ve Škodě průběžně už několik let. Aktuální vývoj ovšem silně ovlivňuje koronavirová pandemie. Že je tlak na šetření intenzivnější, potvrzuje hlas přímo z výrobní linky. „Odbory i zaměstnance štve takzvané rácio VD (výrobních dělníků), kdy je na letošní rok v Lakovně A stanoven cíl uspořit 60 pracovníků. To je zcela nereálné číslo. Jen pro představu - v roce 2018 bylo rácio 36, v roce 2019 to bylo 28, a 27 v roce 2020... Provoz Lakovny A je optimalizován přes 20 let a skutečně je už málo pracovišť, kde by se dalo dál šetřit,“ stojí v hlášení z lakovny v Mladé Boleslavi ve Škodováckém odboráři.\nKromě propadu prodejů a zisku kvůli koronavirové uzávěře se v autoprůmyslu sešlo aktuálně více faktorů, které extrémně mění situaci. V letošním roce budou muset automobilky platit pokuty za nesplněné emisní cíle za rok 2021; Volkswagenu, do kterého Škoda Auto patří, takto hrozí pokuta přes 2,5 miliardy eur, už v uplynulém období si tedy vytvářel rezervy. \nProblémem je také nedostatek komponent pro výrobu (Škoda má kupříkladu velké zpoždění ve výrobě fabií kvůli chybějícím radarům), celosvětově je málo čipů, kterých automobilky potřebují obrovské množství. Volkswagen navíc aktuálně investuje velké prostředky na konverzi svých továren pro výrobu elektromobilů.", "headline": "Škoda je pod útoky koncernu VW, tlačí na šetření, zlobí se odbory", "keywords": ["Škoda Fabia", "Čína", "Indie", "Rusko", "Jaroslav Povšík", "Martin Winterkorn", "Thomas Schäfer", "Škoda Auto", "Volkswagen (automobilka)", "koncern", "Volkswagen Golf", "odbory", "Herbert Diess", "výroba"], "publication_date": "2021-02-12 12:00:00"}