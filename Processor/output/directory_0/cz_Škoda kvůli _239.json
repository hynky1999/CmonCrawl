{"author": "František Dvořák", "brief": "Nový předseda představenstva mladoboleslavské automobilky Thomas Schäfer v magazínu Škodovácký odborář potvrdil zpomalení vývoje některých produktů kvůli koronaviru. Automobilka nyní finišuje novou Fabii, dorazit má také kupé verze elektrického Enyaqa. Škodováci také vyvíjejí dvojčata Superb a Passat.", "category": "auto", "comments_num": "26", "content": "Thomas Schäfer v magazínu Škodovácký odborář odpovídá zaměstnancům Škody Auto. Jedna z otázek poodhaluje situaci ve vývoji automobilky: „V technickém vývoji došlo k výraznému snížení financování projektů. Přitom ještě před zavedením těchto opatření měl technický vývoj Škoda o 40 % nižší náklady oproti vývoji VW. Dále jsou komplikací zásadní posuny projektů, personální a jiné cíle, ale také až nucené přesuny zaměstnanců. Nábor zvenčí nebo i z jiných oblastí je téměř nemožný,“ stěžuje si šéfovi značky jeden ze zaměstnanců. \nOd srpna nový předseda představenstva Škody mu odpovídá: „Z důvodu pandemie covid-19 jsme jednotlivé produkty zredukovali a časově posunuli, abychom snížili náklady. Technický vývoj na tuto situaci okamžitě zareagoval a zavedl opatření, aby zajistil zaměstnanost a stabilizaci kmenového personálu. Momentálně se nacházíme v situaci, kdy se v plném rozsahu projevují následky přesunu projektů. Od druhého čtvrtletí 2021 se zase ze všech sil pustíme do práce na uvedených projektech.“\nKamila Biddle, mluvčí automobilky, k tomu pro iDNES.cz dodává: „Společnost Škoda Auto se stejně jako mnoho dalších firem potýká s dopady koronavirové pandemie. Automobilka na téměř šest týdnů zastavila výrobu a značným způsobem omezila vývoj nových produktů. Nyní je naší prioritou stávající portfolio a návrat k výrobě i vývoji. Držíme se našich střednědobých a dlouhodobých strategických cílů včetně plánů v oblasti elektromobility.“\nV aktuálním vydání Škodováckého odboráře pak Thomas Schäfer dodává, že v důsledku posunu projektů nových vozů, způsobeného pandemií covid-19, hledá Škoda dodatečné vytížení pro nářaďovnu pro rok 2021.\nVlastní vývoj z koncernové skládačky\nVývoj Škoda Auto zajišťuje některé dílčí celky pro celý koncern VW, mimo jiné bubnové brzdy (ty jsou teď znovu populární, mají je na zadní nápravě nově uváděné elektromobily na platformě MEB), dále pak Škoda exkluzivně vyvíjí nepřímovstřikové atmosferické motory, na které spoléhá celý svět mimo Evropu. Stěžejní jsou v Rusku, Číně, Indii nebo Brazílii.\n Tří- a čtyřválcové motory se vstřikováním MPI koncernu VW jsou vždy vyvinuté právě v Mladé Boleslavi a vyrábí a montují se na celém světě v počtu více než dvou milionů kusů ročně (čtěte více). Stejnou exkluzivitu v rámci celého koncernu VW má škodovácký vývoj na některé druhy manuálních převodovek a nižší provedení infotainmentů.\nVe vývoji Škoda Auto také podle informací iDNES.cz probíhají například výpočty pro modelování aerodynamiky pro ostatní značky. Obrovské penzum práce vývojového oddělení značky nyní zabírají práce na emisních testech a ladění motorů koncernu VW podle norem. Vzhledem ke způsobu práce vývoje v rámci koncernu, který staví u svých velkosériově vyrábějících značek na modulárních platformách se sdílenými konstrukčními celky, se dnes vývojáři zabývají nejčastěji adaptací koncernových řešení na modely Škoda (příklad v boxu „hledání v regálech“). Na samotné vymýšlení, vynalézání, zkoušení neopakovaných řešení je dnes méně času. Takto například zapadl nápad na „zeměplynový“ hybrid, který se jinak setkal s velmi pozitivním ohlasem (čtěte zde).\n„Právě vlastní vývoj je chloubou Škody Auto. To nás také v České republice odlišuje od ostatních značek, které na našem území pouze sestavují auta z dílů,“ komentuje Pavel Jína, mluvčí českého zastoupení Škody. A dodává, že vývojová centra má automobilka i mimo republiku. Jedním z velkých úkolů je zastupování všech značek koncernu VW na indickém trhu. „A to včetně vývoje nových, specifických modelů a jejich výroby v rámci projektu INDIA 2.0,“ dodává Jína. „Do ofenzivy investuje koncern Volkswagen v rámci projektu celkem miliardu eur, z toho 250 milionů do oblasti výzkumu a vývoje,“ oznámila Škoda letos v únoru.\nNová Fabia, Passat a elektromobily\nJeho kolegyně Kamila Biddle nově opakuje, že značka v příštím roce uvede na trh novou generaci Fabie, což už před několika týdny potvrdil Schäfer.\n„Do konce roku 2022 na trh uvedeme deset částečně nebo úplně elektrifikovaných modelů. V dlouhodobém horizontu budeme naše kompletní modelové portfolio elektrifikovat,“ uvádí Schäfer. Aktuálně značka rozbíhá prodej modelu Enyaq, v příštím roce pak dorazí jeho další karosářská verze v kupé stylu se splývavou střechou. \nŠéf značky ještě upřesnil situaci kolem příští generace Superbu: „Práce na nástupci modelu Superb jsou v plném proudu, tedy ano, nástupce bude. Tuto modelovou generaci vyvíjí Škoda Auto jako společný projekt s modelem VW Passat. Konečné rozhodnutí o výrobním závodě padne v souvislosti s aktuálním plánovacím kolem v dohledné době,“ uvádí v aktuálním čísle Škodováckého odboráře. Více o budoucnosti Škody Superb čtěte zde.", "headline": "Škoda kvůli koronaviru zpomalila vývoj. Nová Fabia ale příští rok dorazí", "keywords": ["Opel", "Citroën", "Ford", "Peugeot", "Škoda Fabia", "Volkswagen Passat", "Indie", "Thomas Schäfer", "Škoda Auto", "Volkswagen (automobilka)", "automobilka", "koncern", "Superb", "výroba"], "publication_date": "2020-10-16 00:00:00"}