{"author": "František Dvořák", "brief": "Mladoboleslavská automobilka Škoda Auto kvůli přetrvávajícímu nedostatku některých dílů zastavila výrobu v několika provozech a směnách. Bez chybějících dílů nelze dokončit výrobu vozů.", "category": "auto", "comments_num": "157", "content": "„Zaměstnanci dostávají za zrušené směny 85 procent průměrné mzdy (kam se započítávají i bonusy), tedy více, než činí denní mzda,“ uvedl týdeník Škodovácký odborář.\nAutomobilce chybějí například čipy, které jsou součástí mnoha zařízení v automobilech. Kvůli tomu se také prodlužují dodací lhůty vozů k zákazníkům.\nNěkteré směny zrušila firma už v minulém týdnu, odbory pro tyto situace vyjednaly takzvanou překážku na straně zaměstnavatele a zároveň náhradu mzdy nad hodnotou stanovenou zákonem. Nedostatek čipů způsobila pandemie koronaviru i růst poptávky.\n„S ohledem na složitost situace a aktuální vývoj budeme případné překážky řešit v ucelených týdenních blocích,“ řekl odborový předák Jaroslav Povšík. Překážky se týkají zejména výroby octavií a souvisejících provozů. I na lince fabií se ale začaly objevovat nedokončené vozy, kterým chyběly radary.\nŠkoda plánuje podle týdeníku odstávky i na únor. V tomto týdnu byla odstávka například v lakovně B v Mladé Boleslavi, na montáži a svařovně MB I nebo ve svařovně v Kvasinách. Odstávka se týkala vždy jen některých směn.\nAutomobilka začátkem ledna uvedla, že se potýká s nedostatkem čipů, které jsou součástí mnoha zařízení v automobilech. „Může to vést až k přerušení či omezení výroby některých modelů,“ uvedla již dříve mluvčí Škoda Auto Martina Gillichová. Potvrdila informaci týdeníku Škodovácký odborář, podle kterého nedostatek čipů způsobila pandemie koronaviru i růst poptávky.\n„Kvůli výpadku dodávek polovodičů v dodavatelském řetězci celého koncernu Volkswagen bude i společnost Škoda Auto v nadcházejících měsících čelit nedostatku tohoto komponentu,“ řekla Gillichová. Podle ní tak nelze vyloučit změny v produkčních objemech.\nChybějící čipy mohou mít podle odborů dopad v podobě zvýšených nákladů na výrobu, a tím dosažení nižších zisků. Nedostatek čipů trápí automobilky napříč světem.\nVW omezí provoz ve třech německých závodech\nKvůli nedostatku čipů omezí v únoru provoz ve třech svých německých závodech, včetně toho hlavního ve Wolfsburgu také koncern Volkswagen, jehož je Škoda součástí. Agentura Reuters připomíná, že nedostatek elektronická součástky se dostal až na diplomatickou úroveň. Německý ministr hospodářství Peter Altmaier v této věci požádal o pomoc Tchaj-wan. Světový lídr v odvětví polovodičů přislíbil v produkci čipů upřednostnit výrobce aut. Provoz ve třech továrnách upravuje i Daimler, výrobce vozů Mercedes-Benz.\nKoncern Volkswagen uvedl, že v únoru vedle provozu v dolnosaském Wolfsburgu zkrátí preventivně pracovní dobu v závodech v Kasselu a Brunswicku. „Provoz v závodě ve městě Emden nebude omezen,“ uvedla automobilka. „Znamená to, že s ohledem na dodávky se v následujících týdnech může upravovat výroba vozů a součástek,“ stojí v prohlášení.\n„Výrobci čipů jsou ochotni vyhovět žádosti vlády a pokusí se zaměřit co nejvíce na automobilové čipy, aby podpořili produkci ve Spojených státech, Evropě a Japonsku,“ reagovala dříve na podnět svého německého protějšku tchajwanská ministryně hospodářství Wang Mej-chua. „Tchajwanští výrobci čipů začnou upřednostňovat dodávky automobilkám,“ slíbila.\nVýrobci čipů se podle ministryně spojí s klienty, aby zjistili, kteří z nich jsou ochotni akceptovat pozdější nebo nižší dodávky. Zároveň se pokusí zvýšit produkci.\n„Pokud je například jejich kapacita nyní na 100 procentech, pokusí se ji zvednout na 102 nebo 103 procent, přičemž přidaná kapacita bude vyrábět automobilové čipy,“ řekla ministryně. Jednání s ní se podle Reuters zúčastnili zástupci firem Taiwan Semiconductor Manufacturing (TSMC), United Microelectronics (UMC), Powerchip Semiconductor Manufacturing a Vanguard International Semiconductor.\nProblém pro celý svět může trvat až dekádu\nProblémy s dodávkami čipů se dotkly automobilek Volkswagen, Ford, Subaru, Toyota, Nissan, Fiat Chrysler a dalších. Volkswagen během víkendu jednal s hlavními dodavateli (Bosch a Continental) ohledně nároku na náhradu škod kvůli nedostatku klíčové součástky. Volkswagen v Číně nemohl už v prosinci vyrobit plánovaných 50 tisíc vozů právě proto, že chyběly čipy. Podle analytika společnosti Credit Suisse Randyho Abramse ale potrvá měsíce, než se výrobci čipů vyrovnají s nedostatkem dodávek pro automobilový průmysl. Jüan Čcheng-jin, generální ředitel čínského Národního inovačního centra pro nové pohony ovšem pro Bloomberg uvedl, že krize v dodávkách čipů a polovodičů pro autoprůmysl může trvat dokonce až dekádu. \nDaimler odmítá tvrzení, že za nedostatek mohou automobilky. „Již ve druhé polovině roku 2020 jsme zaznamenali jasné oživení poptávky po vozech Mercedes-Benz, což jsme ihned zohlednili v harmonogramu dodávek,“ uvedl Daimler. S omezením provozu počítá v závodech v Brémách a Rastattu. Od 20. do 30. ledna stojí závod v maďarském městě Kecskemét.\nPolovodičové moduly jsou srdcem elektronických systémů a mikročipů. Koronavirová pandemie nejprve poptávku po nich ze strany automobilek snížila, vedla ale k větší potřebě čipů u výrobců zábavní elektroniky a lékařských technologií. Výroba aut se ovšem zvedla dříve, než se čekalo, a výrobci čipů nedokázali drahou produkci dostatečně rychle upravit a rozšířit.\nPodle agentury Reuters výpadky částečně zhoršila bývalá vláda Spojených států svým postupem proti čínským továrnám na výrobu čipů.", "headline": "Škoda kvůli chybějícím dílům ruší směny, nedostatek čipů trápí celý svět", "keywords": ["Ford", "Nissan", "Subaru", "Toyota", "Čína", "Spojené státy americké", "Japonsko", "Evropská unie", "Volkswagen (automobilka)", "Credit Suisse", "Reuters", "automobilka", "TSMC", "Fiat Chrysler", "Peter Altmaier"], "publication_date": "2021-01-28 12:00:00"}