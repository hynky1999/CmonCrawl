{"author": "František Dvořák", "brief": "První oficiální fotografie ukazuje siluetu čtvrté generace Škody Fabie. Automobilka v první dávce informací vyzdvihuje použití modulární platformy MQB koncernu VW. Potvrzuje také použití výhradně benzinových motorů.", "category": "auto", "comments_num": "85", "content": "„Silueta ukazuje linii střechy a nové proporce vozu, který poprvé využívá modulární platformu,“ komentuje mluvčí značky Christian Heubner. „Platforma přináší více prostoru v interiéru, nejmodernější asistenční systémy a široké možnosti konektivity.“ Heubner zmiňuje, že nový model Fabie bude mít jen zážehové motory. „Všechny dostupné pohonné jednotky pocházejí z generace Evo koncernu Volkswagen a pyšní se vysokou účinností a nízkými emisemi.“ Na přední kola bude přenášet výkon manuální nebo automatická dvouspojková sedmistupňová převodovka DSG.\nČtvrtá generace modelu stojí kompletně na modulární platformě MQB-A0 koncernu Volkswagen, její předchůdkyně z této architektury dosud vyžívala jen některé prvky. „Fabia se ve srovnání s předchozí generací mění ve všech směrech, například objem zavazadlového prostoru se navýšil o dalších 50 litrů,“ uvádí Heubner. Konstruktéři také ještě zvýšili tuhost karoserie a přidali nové asistenční systémy.\n„Nová Fabia bude ideální pro mladé rodiny, čerstvé absolventy nebo jako druhý rodinný vůz,“ uzavírá mluvčí automobilky. Světová premiéra nové generace modelu se uskuteční na jaře 2021.\nZa dva roky pak dorazí kombi provedení, o jehož uvedení se rozhodlo koncem loňského roku. Nejnověji to potvrdil sám šéf koncernu Volkswagen Hebert Diess (čtěte více). Do té doby se bude souběžně s novým hatchbackem vyrábět stávající provedení kombi, které dostalo nově označení Tour (více čtěte zde).\n„Nové vozy budou k dispozici s příchodem nové generace, kterou očekáváme na českých silnicích v průběhu podzimu letošního roku. Předpokládáme, že dealeři začnou přijímat předobjednávky v průběhu léta,“ řekl v uplynulých dnech pro iDNES.cz mluvčí českého zastoupení značky Pavel Jína.", "headline": "Škoda ukazuje první foto nové Fabie. Zůstane u benzinu, premiéra bude zjara", "keywords": ["Škoda Fabia", "Škoda Auto", "Volkswagen (automobilka)", "koncern", "premiéra", "benzín", "Volkswagen Type 2"], "publication_date": "2021-02-11 11:00:00"}