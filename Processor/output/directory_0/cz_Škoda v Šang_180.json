{"author": "František Dvořák", "brief": "V pátek otvírá autosalon v Šanghaji. Mladoboleslavská značka, pro kterou je nyní čínský trh nejdůležitější, na něm představuje ve světové premiéře modernizovanou podobu své vlajkové lodi, modelu Superb. Na evropský trh bude uveden koncem června. Vůz má přepracovaný design a interiér, nižší spotřebu a nové technické prvky. Prodejní cenu oznámí zřejmě v květnu.", "category": "auto", "comments_num": "41", "content": "Druhá generace superbu prochází faceliftem po pěti letech od uvedení na trh, to je nezvykle dlouhá doba. První generaci manažerského modelu Škoda uvedla v roce 2001.\nPříď vozu dostala výraznější podobu s širší maskou chladiče a novým tvarováním předních světlometů ve stylu modelů Rapid a Octavia. Nová je i kapota s logem automobilky, nárazník s mlhovkami a přední blatníky. Poprvé se v řadě Superb objevují bi-xenonové světlomety s integrovanými LED světly pro denní svícení. Také záď obou variant, tedy sedan i kombi, je přepracovaná, novou podobu mají zadní svítilny. Změnami prošel také interiér: s novými volanty a potahovými látkami, novými dekory a barevnými kombinacemi přístrojové desky.\nMotory v novém modelu by měly být podle automobilky až o pětinu úspornější, k čemuž přispívá mimo jiné technologie start-stop s rekuperací brzdné energie. Nejúspornější provedení Superb GreenLine spotřebuje 4,2 litru nafty na 100 kilometrů. Změny se dotkly i nabídky modelů s pohonem všech kol.\nVůz se vznětovým agregátem 2,0 TDI/103 kW bude ve verzi 4×4 dodávaný s ručně řazenou převodovkou, výkonnější verze \"čtyřkolky\" 2,0 TDI/125 kW bude spolupracovat s šestistupňovou dvouspojkovou převodovkou DSG.\nV loňském roce prodej Superbu poklesl o 6,5 procenta na 109 087 aut, z toho zhruba 40 procent se prodalo v Číně. Celkem již Škoda vyrobila přes půl milionu superbů.\nŠkoda pro letošek nachystala vedle modernizovaného superbu dalších šest nových nebo modernizovaných modelů. Na přelomu roku představila novou octavii třetí generace, ke které v březnu přidala provedení combi a 4x4.\nJejich prodej v Česku začne už tento měsíc. Na červenec automobilka chystá odhalení sportovní Octavie RS. Zhruba v létě by se měl začít vyrábět rapid v karosářské variantě Spaceback. V příštím roce bude hlavním želízkem v ohni nová fabia.\nČína je dnes největším trhem české značky, připadá na ni zhruba čtvrtina všech prodejů. V tomto měsíci bude zahájen prodej čínské verze modelu Rapid vyráběné v továrně Shanghai Volkswagen. V Číně se také budou zcela nově nabízet Superby Combi a SUV yeti, které se budou dovážet z České republiky. V roce 2014 bude v Číně zahájena výroba třetí generace modelu Octavia. V roce 2011 šéf automobilky Winfried Vahland slíbil speciálně pro čínský trh prodlouženou verzi Škody Yeti. Podle odhadů by se měla představit letos společně s faceliftem modelu.", "headline": "Škoda v Šanghaji představuje modernizovaný superb", "keywords": ["Škoda Auto", "Volkswagen", "Škoda Fabia", "Škoda Octavia", "Škoda Rapid", "Škoda Superb", "Škoda Yeti", "Čína", "Winfried Vahland", "Škoda Auto", "Volkswagen (automobilka)", "kombi", "design", "Superb", "Šanghaj"], "publication_date": "2013-04-19 12:44:00"}