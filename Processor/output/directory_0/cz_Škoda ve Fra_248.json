{"author": "František Dvořák", "brief": "Na letošním autosalonu ve Frankfurtu představí automobilka Škoda Auto ve světové premiéře novou sportovní verzi Škoda Octavia RS. Zároveň zde představí vozy fabia s novými motory a poprvé i vozy vybavené takzvaným filtrem pevných částic DPF. Slibuje také další překvapení v podobě designového konceptu.", "category": "auto", "comments_num": "37", "content": "Nejrychlejší model automobilky Škoda se začal vyrábět v roce 2000. \nV druhé generaci je schopen vyvinout rychlost až 240 kilometrů v hodině, proti starší verzi má i lepší zrychlení. \nOctavie RS se nejlépe dosud prodává v Německu, Velké Británii, Švédsku a v tuzemsku. \nHlavními konkurenty Octavie RS na trhu jsou podle mluvčího automobilky Evžena Krauskopfa modely Renault Megane Sport, Opel Astra GTC, Ford Mondeo ST 220 a Volvo S40/V50 T5. \nNová verze se představí ve Frankfurtu v obou provedeních karosérie, tedy jako liftback i kombi. Nová octavia RS je vybavena přeplňovaným zážehovým motorem s přímým vstřikem paliva 2.0 TFSI s výkonem 147 kW (200 k).\n\n\n\n\n\nNěmecký magazín Auto motor und sport přinesl první odhad ceny nové Octavie RS. \nCeny vozu by měla být o tisíc euro výš než za stávající verzi. Škoda Octavia RS druhé generace by tak měla startovat na ceně kolem 26 tisíc euro (785 000 korun).\nK dalším novinkám přestaveným ve Frankfurtu budou patřit také vozy modelové řady fabia, vybavené novými vznětovými tříválcovými motory se zdvihovým objemem 1.4 l s výkonem 51 kW a 59 kW, které ještě letos nahradí doposud nabízený motor 1,4 TDI PD/55 kW. \nPro modelovou řadu Škoda Superb budou k dispozici dva nové vznětové motory 1.9 TDI PD/77 kW a 2.0 TDI PD/103 kW (motor 2.0 TDI v kombinaci se šestistupňovou převodovkou). \nNa autosalonu představí Škoda poprvé i vozy vybavené tzv. filtrem pevných částic DPF.  Filtr pevných částic automobilka nabídne ještě letos pro motor 2.0 TDI jako standardní výbavu u modelu superb a jako volitelnou výbava u řady octavia. Později bude DPF k dispozici také pro motor 1.9 TDI PD/77 kW u modelové řady octavia a u dalších vybraných dieselových agregátů. \nŠkoda Auto slibuje na autosalonu i další překvapení v podobě designového konceptu, které představí na tiskové konferenci 12. září v 10:30 na stánku firmy v hale 3.", "headline": "Škoda ve Frankfurtu: cena Octavie RS a nová studie", "keywords": ["Opel", "Ford", "Renault", "Škoda Auto", "Volvo", "Ford Mondeo", "Škoda Fabia", "Škoda Octavia", "Škoda Superb", "Opel Astra", "Renault Mégane", "Velká Británie", "Německo", "Švédsko", "Euro", "Škoda Auto", "Evžen Krauskopf", "octavia2", "frankfurt05", "autosalon Frankfurt"], "publication_date": "2005-09-08 12:57:32"}