{"author": "František Dvořák", "brief": "Poslední model octavie není podle zaměstnanců automobilky Škoda Auto dostatečně připravený pro sériovou výrobu. Zaměstnanci se potýkají s problematickým softwarem, odstraňování jeho chyb je zdlouhavé, každý den se tak navyšuje rozpracovanost o stovky vozů, uvedl týdeník Škodovácký odborář.", "category": "auto", "comments_num": "585", "content": "Vysoká rozpracovanost nesouvisí podle zaměstnanců s dodavatelskými firmami, ale s problémy se softwarem a hardwarem vozů. „Připravenost vozu do výroby je ve velmi žalostném stavu. Nová octavia i nový elektromobil Enyaq se dovyvíjí až v sériové výrobě, na tom to stojí i padá zároveň,“ napsal Škodovácký odborář, který cituje dopis zaměstnanců.\nU předchozí generace octavie bylo podle zaměstnanců mazání chybových pamětí otázkou dvou až pěti minut, ale u nové octavie se to samé dělá 30 minut. „A to způsobuje zacpávání testovacích válců a výpravny, která nemá infrastrukturní podmínky pro tento typ vozu s takovou architekturou,“ uvedl týdeník.\n„Stále přetrvává nedostatek příslušné motorizace a navíc se k tomu přidaly velké problémy se softwarem. Nedostatek motorizace jsme se snažili v minulosti řešit zpětně výrobou A7 combi (předchozí model octavie třetí generace), ta však již byla ukončena,“ napsal týdeník.\nZaměstnanci jsou nervózní a naštvaní, u jednoho vozu se podle Škodováckého odboráře chybová paměť mazala i 3,5 hodiny. „Nikdy jsme se na hale s tímto nesetkali a je to tady pro lidi psychicky velmi ubíjející s nejistotou, co bude dál,“ uvedl Škodovácký odborář.\nProblémy podle zaměstnanců nejsou jen s novou octavií, ale také s připravovaným čistě elektrickým SUV enyaq, které automobilka teprve představí. „Nový elektromobil enyaq například ani teď, v nulté sérii, není schopen pokračovat z montážní linky v přímém toku, ale musí se odstavit a až průměrně po třech hodinách věnování se problematice softwaru může pokračovat v toku na další funkční zkoušky,“ píše týdeník.\n„Publikovaný článek nebudeme komentovat. Nová Octavia je vůz, který našim zákazníkům nabízí nejmodernější technologie. Naše modely vylepšujeme po celou dobu jejich životního cyklu s cílem poskytnout zákazníkům spolehlivou a bezpečnou mobilitu,“ cituje oficiální stanovisko automobilky mluvčí pro český trh Pavel Jína.\nBoj se softwarem\nSoftwarová výbava je dnes jedním ze stěžejních prvků moderních aut. Studie poradenské firmy Deloitte před nedávnem uvedla, že nejrůznější elektronické systémy tvoří až čtyřicet procent z výrobní ceny vozu. V roce 2007 to byla asi pětina. Deloitte odhaduje, že do roku 2030 by podíl mohl vzrůst až na čtyřicet pět procent. \nNová generace kompaktních modelů značek koncernu Volkswagen, do které patří kromě octavie také VW Golf, Seat Leon nebo Audi A3, se představila v uplynulých měsících. Po mechanické stránce jde o vylepšenou techniku předchozí generace modelů, jednou ze stěžejních inovací je právě nová softwarová výzbroj, která má z aut udělat „smartphony na kolech“. \nNěmecký koncern má ovšem s vývojem a laděním obří problémy (čtěte zde). Ty zdržely náběh elektromobilu ID.3 a stály v uplynulých týdnech místo šéfa vývoje softwaru Christiana Sengera. Podle německého listu Handelsblatt jsou důvodem odchodu exmanažera BMW právě softwarové problémy ID.3 a osmé generace Golfu. Klíčový model značky VW Golf měl problémy s automatickým tísňovým voláním eCall a částečně také s bezdrátovou aktualizací, software vozu by se měl průběžně aktualizovat na dálku stejně jako operační systémy a aplikace v mobilních telefonech, tuto módu mezi automobilkami zavedla elektrická Tesla. Nově dostalo vývoj softwarové výzbroje pro celý koncern Audi (čtěte zde).\nŠéf odborů a člen dozorčí rady Volkswagenu Bernd Osterloh už letos v květnu varoval před přetrvávajícími problémy s novým Golfem 8. Jako hlavní důvod uvedl opakované poruchy softwaru a elektroniky. „Pro Osterloha byl špatný již začátek výroby osmé generace. Zahájení výroby bylo loni několikrát odloženo, údajně pro opakované problémy se softwarem,“ připomněl magazín Autoweek.\nPrávě vývoj softwaru je často problémem Volkswagenu a vlastně většiny tradičních automobilek, vedení německého koncernu už se to ani nesnaží zakrývat. Propracovaná a stabilní elektronická platforma tradičním automobilkám velmi chybí. Ty dnes závidí právě Tesle, díky její integrované centrální řídicí jednotce do ní chtěl Volkswagen dokonce majetkově vstoupit (více čtěte zde). Podle odborníků totiž bude trvat ostatním značkám alespoň do roku 2025, než v této disciplíně elektroznačku Elona Muska doběhnou (čtěte zde).\nŠkoda Auto v polovině května přerušila dodávky nové octavie kvůli problémům se softwarem přenášejícím data asistenta tísňového volání eCall. Dodávky opět obnovila v červnu. V srpnu automobilka zanesla do evropské databáze nebezpečných výrobků RAPEX oznámení o svolávací akci na octavie vyrobené mezi   21. 11. 2019 – 11. 5. 2020 právě kvůli stávkujícímu ecallu. Stojí za pozornost, že akce je specifikována jako svolávací, to znamená, že vozy budou muset zamířit k opravě do servisu. Přitom dosud Volkswagen uváděl, že jde o softwarový problém, který by měl jít díky nové architektuře vozu vyřešit na dálku. \nV červenci Škodovácký odborář odhalil, že kvůli potížím s koronavirovou odstávkou chybí některé díly pro octavie od externích dodavatelů (čtěte zde).\n„V současné době musí představenstvo dát, takzvaně řečeno, hlavy dohromady. A hlava nejvyšší, tj. předseda představenstva, má prostor ukázat své schopnosti při hledání řešení – technického, personálního, ale i jiného,“ píše odborářský list škodováků. \nAutomobilka má teprve pár dnů nového předsedu představenstva Thomase Schäfera (více o něm čtěte zde). Po svém nástupu napsal v dopisu zaměstnancům automobilky toto: „V blízké budoucnosti bude automobil elektrický a plně propojený se svým okolím. Proto hodlám věnovat zvláštní pozornost další elektrifikaci a digitalizaci našich produktů. Jsou klíčem k tomu, aby automobilka zůstala pro své zákazníky i nadále atraktivní.“ Více čtěte zde.", "headline": "Škodu trápí nedotažený software. Výroba octavie i enyaqu vázne", "keywords": ["Škoda Octavia", "Enyaq", "Škoda Auto", "software", "automobilka", "sériová výroba", "Škoda Vision E"], "publication_date": "2020-08-20 10:56:00"}