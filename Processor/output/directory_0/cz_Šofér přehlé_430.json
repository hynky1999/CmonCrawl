{"author": "Marek Osouch", "brief": "Řidič auta na dálnici D1 ve směru na Ostravu přehlédl sjezd a začal k němu couvat. Jiné vozidlo s matkou a třemi dětmi kvůli němu bouralo. Teď policisté po couvajícím šoférovi pátrají.", "category": "brno", "comments_num": "42", "content": "Nebezpečný manévr předvedl řidič na 236. kilometru u Ivanovic na Hané na Vyškovsku 12. ledna po 21. hodině. Policisté o něm však informovali až dnes.\n„Šofér osobního vozidla ve směru na Ostravu očividně přejel svůj sjezd a nenadálou situaci chtěl zachránit couváním,“ uvedl policejní mluvčí Petr Vala.\nNa zveřejněných kamerových záběrech je vidět, jak auto zastavil a pomalu couvá ke sjezdu. Dvě auta ve stejném pruhu se mu vyhnula bez větších problémů, třetí však už ne. \n„Řidička se lekla, strhla volant vlevo do středových svodidel, odkud ji náraz vymrštil do příkopu,“ sdělil mluvčí. Sama byla zraněná, stejně jako další pasažéři. „Ve voze jela maminka se třemi dětmi,“ doplnil Vala.\nCouvající šofér bez pomoci zraněným z místa ujel ve směru na Ivanovice na Hané, policisté po něm  od té doby  pátrají.\n„Žádáme o důležité svědectví dva řidiče, kteří bezprostředně před nehodou projížděli místem. Ozvat se mohou přímo policistům z dálničního oddělení Ivanovice na Hané na telefonním čísle 974 639 765,“ dodal Vala.\nPolicisté žádají i ostatní, kteří poznají, žlutý vůz na videu či jedné z fotografií, aby se jim ozvali na lince 158.", "headline": "Šofér přehlédl sjezd a na dálnici couval, jiné auto kvůli němu bouralo", "keywords": ["Jihomoravský kraj", "Dálnice D1", "Ivanovice na Hané", "policie", "dálnice", "havárie", "Vyškov"], "publication_date": "2020-01-28 17:17:00"}