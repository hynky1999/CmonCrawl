{"author": "pro iDNES.cz", "brief": "Od roku 1936 až do hloubi války pracoval Wilfredo Ricart pro italskou Alfu Romeo jako šéf speciálních projektů. A po skončení druhé světové války na troskách španělské divize značky Hispano-Suiza stavěl sportovní vozy světové úrovně.", "category": "auto", "comments_num": "14", "content": "Španělsko a auta, to zdaleka není jen Seat, zprvu filiálka Fiatu, dnes Volkswagenu. Automobily byly v polovině 20. století zkrátka potřeba a kapitola španělských výrobců aut je podobně vzrušující a neznámá jako těch jihoamerických. Ale o Argentině až jindy, dnes se pokusíme připomenout neprobádané vody značky Pegaso.\nŠpanělsko-švýcarská spolupráce\nV první světovou válkou zdevastovaném Španělsku se zrodila automobilka Hispano-Suiza. Ale již v roce 1898 důstojník španělské armády Emilio de la Cuadra pod svým jménem zahájil v Barceloně výrobu elektromobilů. Cuadra se v Paříži setkal s významným švýcarským konstruktérem Marcem Birkigtem, držitelem řady patentů ve spalovacích motorech, a přemluvil jej ke spolupráci.\nPrávě tehdy se zrodilo slavné spojení Hispano-Suiza, tedy „španělsko-švýcarská“, a Cuara začal stavět první automobily se spalovacími motory Birkigtovy konstrukce. Protagonisté příběhu se hekticky měnili, ale značka Hispano-Suiza přetrvávala. Po roce 1902 firmu převzal barcelonský podnikatel Castro, pod jehož řízením vznikaly mohutné čtyřválce s objemem 3,8 až 7,4 litru. \nČeská stopa mezi nejlepšími\nV průběhu první světové války firma Hispano-Suiza stavěla vyhlášené letecké motory. Jejich konstruktérem byl opět Birkigt, ovšem do vývoje se tehdy zapojil i další Švýcar Louis Massuger. Už v roce 1919, kdy se musela Hispano-Suiza přizpůsobit podmínkám mírové výroby, byl představen reprezentační model H6, řadový šestiválec s rozvody OHC vačkovým hřídelem v hlavě válců, jenž využíval toho nejlepšího z poznatků při vývoji a výrobě válečných leteckých osmiválců.\nTypem H6 se tak Hispano-Suiza rázem dostala mezi smetánku nejprestižnějších automobilových výrobců světa. Dokonce i Rolls-Royce tehdy využíval řady patentů Hispano-Suiza, včetně progresivních „strojních brzd“, tedy mechanického lankového systému umocňujícího brzdný účinek kinetickou energií jedoucího vozu. \nAutomobily Hispano-Suiza byly natolik sofistikované, že španělské licence nakupovali průmyslníci z celého světa. Hlavními producenty se staly v roce 1923 francouzská filiálka Hispano-Suiza a plzeňské impérium Škodových závodů. Škodovka se tak stala automobilkou dávno před tím, než vedení převzalo mladoboleslavskou automobilku Laurin & Klement. A proslýchá se, že luxusní automobily Hispano-Suiza vyráběné v Plzni byly nejkvalitněji postavenými Hispano-Suizami na celém světě.\nEnzo se zlobí\nAle dějiny spěly dál a na sklonku druhé světové války se na troskách impéria Hispano-Suiza zrodilo státem vlastněné konsorcium Enasa. V jeho čele stanul Wilfredo Ricart a vyrábělo traktory, nákladní vozy, autobusy, armádní vozidla a krátce i sportovní automobily.\nV roce 1945 se Ricart vrátil z Itálie do rodného Španělska, aby vedl nově ustavený koncern Enasa a vývoj automobilů všech kategorií. Enasa v letech 1951 až 1958 vyráběla jeho kupé Pegaso Z-102.\nVývoj i výroba Z-102 probíhala kompletně v barcelonských dílnách Enasy, fantastická konstrukce však oslovila světovou veřejnost, takže některé vozy karosovali i francouzský Saoutchik či italský Touring.\nRicarto při konstrukci Z-102 využil všech svých zkušeností se špičkovými závodními a sportovními vozy. Podvozek z ocelových výlisků nesl v přídi překvapivě moderní celohliníkový osmiválec V8 se čtveřicí vačkových hřídelí v hlavách, čtyřmi ventily nad každým válcem, mazáním se suchou klikovou skříní a pětistupňovou, plně synchronizovanou převodovkou v jednom bloku s rozvodovkou zadní poháněné nápravy. Objem 2,5 litru postupně rostl na 2,8 až 3,2 litru a v závislosti na počtu použitých karburátorů a přeplňování dosahoval výkonu až 360 koní.\nNejvyšší rychlost atakovala hranici 250 km/h, což hravě překonávalo i stroje Ferrari a Enzo to údajně nesl se značnou dávkou nelibosti. Nakonec vzniklo jen 86 sportovních vozů Pegaso Z-102, z nichž 28 neslo otevřené karoserie.\nAuta byla i přes sofistikovanou konstrukci podvozku, náprav a pohonného ústrojí velmi těžká a drahá, což nezvrátila ani premiéra levnější řady Z-103. Nad španělskými sportovními automobily Pegaso, jež patřily k nejrychlejším sériovým vozům své doby, se tak vody uzavřely v roce 1958.", "headline": "Španělé pokořili Ferrari, ale krásná pegasa přežila jen pár sezon", "keywords": ["Ferrari", "Fiat", "Rolls-Royce", "Seat", "Volkswagen", "Alfa Romeo", "Iveco", "Argentina", "Itálie", "Španělsko", "Volkswagen (automobilka)", "světová válka", "nákladní vůz", "impérium", "Alfa", "Enzo Ferrari", "Plzeň", "Sportovní automobily", "Barcelona", "Paříž"], "publication_date": "2015-05-01 00:00:00"}