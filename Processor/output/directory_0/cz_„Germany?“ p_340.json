{"author": "Markéta Lankašová", "brief": "Čtyři cizince bez dokladů, pravděpodobně původem z Afghánistánu, zadržela v pátek v polích u jihomoravského Lanžhota mobilní hlídka celníků. Přes ČR se chtěli dostat do Německa. Tři z nich uvedli, že jsou nezletilí.", "category": "brno", "comments_num": "205", "content": "V pátek krátce po poledni se hlídka celníků chystala odjet ze stanoviště nedaleko Lanžhota do další lokality, kde měla kontrolovat projíždějící vozidla. \nJeden z celníků však spatřil v dálce v polích u slovenských hranic pohyb lidí. \n„Vzhledem k tomu, že není běžné, aby se v těchto místech někdo procházel, vydali se tyto osoby zkontrolovat. Po příjezdu na místo zjistili, že se jedná o čtyři mladé muže – cizince bez jakýchkoliv dokladů,“ informovala mluvčí celníků Lada Temňáková. \nMuži mluvili nesrozumitelně, podle Temňákové celníci pouze odtušili, že se ptají na Německo. „Byl jim rozumět pouze jediný dotaz: Germany?“ popsala mluvčí.\nCelníci je proto dovedli na pracoviště u dálnice D2 a přivolali policejní hlídku, která si muže převzala k dalším úkonům. V takových případech zadržení migranti zpravidla na čas skončí v detenčním zařízení. \n„Jednalo se pravděpodobně o čtyři Afgánce, z toho tři později uvedli, že jsou mladiství, a jednomu mělo být dvacet let,“ dodala mluvčí. \nPodobný případ zaznamenali celníci také v Pardubickém kraji koncem minulého týdne v Ústí nad Orlicí. Tam skupina Afghánců přijela ukrytá v nákladním vlaku ze Srbska. Chtěli se dostat do Německa a tam studovat nebo pracovat.", "headline": "„Germany?“ ptali se celníků cizinci zadržení v polích u Lanžhota", "keywords": ["Jihomoravský kraj", "Lanžhot", "Jižní Morava", "uprchlíci"], "publication_date": "2020-02-04 13:26:00"}