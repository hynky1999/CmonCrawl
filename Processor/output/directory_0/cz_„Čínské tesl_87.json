{"author": "František Dvořák", "brief": "Frankfurt (Od zpravodaje iDNES.cz) - \n                                Čínský start-up Aiways chce být čínskou Teslou. Prototypy prémiového elektrického SUV dojely po vlastní ose ze Si-anu do Frankfurtu na zahájení významného evropského autosalonu IAA. Za padesát dní urazily 15 022 kilometrů, čímž vytvořily světový rekord v dálkové jízdě elektromobilu. Asi dvě třetiny expedice vedly po nezpevněných cestách.", "category": "auto", "comments_num": "103", "content": "Futuristicky tvarovaný model U5 se jen těsně před zahájením autosalonu také pochlubil evropskou homologací, prodeje mohou začít, start je naplánovaný na duben příštího roku, tím se stane jedním z prvních čínských aut nabízených na starém kontinentu.\nAutomobilka už dříve oznámila, že chce zajistit cenovou konkurenceschopnost svých vozů tím, že je bude nabízet formou pronájmu přes internet. \nZaměřením na výhradně elektrický pohon se dá nová značka srovnat s americkou automobilkou Tesla. Ta patří k hlavním průkopníkům bateriového pohonu, a také vznikla před pár lety na zelené louce jako start-upový projekt.\nS vývojem 4,7 metru dlouhého elektromobilu s akumulátorem o kapacitě 65 kWh, který má vystačit na dojezd kolem 450 kilometrů, začala čínská firma před dvěma roky, letos v březnu ukázala světu prototyp na autosalonu v Ženevě. Automobilka se chlubí nízkou hmotností a kompaktním řešením elektrického pohonu přední nápravy (elektromotor o výkonu 140 kW). Aiways chce také zaujmout extrémně dlouhým servisním intervalem nastaveným na sto tisíc kilometrů.\nJedním z viceprezidentů značky se sídlem v Šanghaji je Alexander Klose, který byl dříve šéfem čínských aktivit značky Volvo Cars. Ten při představení U5 v předvečer autosalonu prohlásil, že model bude mít jen velmi málo konkurentů. Má být dostupný (dříve se spekulovalo o ceně pod 40 tisíc dolarů, tedy pod milion korun) a bude se chlubit konektivitou na vysoké úrovni. Klose zdůraznil, že vůz postavený na speciálně pro elektrický pohon vyvinuté modulární platformě MAS je upraven podle specifických požadavků evropských zákazníků.\nNápad Číňanů ukázat Evropě připravenost své techniky na vstup na náročné evropské trhy dálkovou jízdou není nový, před dvaačtyřiceti lety dorazily na frankfurtský autosalon výstavní exponáty první generace Mazdy 323 také po svých. Z fabriky v Hirošimě přijely dva exempláře prvního modelu japonské značky stavěného podle chutí Evropanů na výstaviště do Frankfurtu dvě hodiny před zahájením autosalonu, kde se zaprášené a se šrámy z cesty staly hvězdami IAA 1977. \nFrankfurtský autosalon IAA 2019 začíná, je menší než v minulosti, mnoho automobilek se z výstavy odhlásilo. Hlavním tématem letošního 68. ročníku je právě elektromobilita. Fotky z příprav těsně před zahájením uvidíte v galerii. Zpravodajství z autosalonu sledujte na iDNES.cz", "headline": "„Čínské tesly“ přijely do Evropy po svých, zahajují autosalon ve Frankfurtu", "keywords": ["Mazda", "Elektromobil", "Tesla Motors", "automobilka", "prototyp", "autosalon", "Hirošima", "Volvo Cars", "Autosalon Frankfurt 2019", "Frankfurt nad Mohanem", "Šanghaj"], "publication_date": "2019-09-09 18:31:00"}