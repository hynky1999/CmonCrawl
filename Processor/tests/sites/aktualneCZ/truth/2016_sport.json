{
    "author": [
        "Sport"
    ],
    "brief": "Jak sehnat vstupenky? Jak se dostat do Varšavy? Přečtěte si praktické informace",
    "category": "Sport",
    "comments_num": null,
    "content": "Praha – Sehnat vstupenky na čtvrteční duel čtvrtfinále Eura, v němž se český národní tým utká na národním stadionu ve Varšavě s hvězdným Portugalskem, je složité, ale nikoli nemožné.\nK českých fanouškům dostane něco málo přes pět tisíc vstupenek a UEFA teď uvolnila další.\n\"Pět se lístků má své majitele už přes rok, patnáct set jich dostala asociace pro své potřeby, sponzory, hráče a další. A asi 3200 lidí vylosovala UEFA ze sedmi tisíc žádostí, které jí z Česka přišly. Dohromady to dělá 5200 vstupenek,\" informoval mluvčí reprezentace Jaroslav Kolář.\nKe zbylým vstupenkám je možné se dostat přes web UEFA. V tamním ticket systému se po přihlášení zájemce dostane k nabídce lístků na všechny čtvrtfinále. \"Je otázka, jak dlouho ještě tohle poběží,\" dodal mluvčí.\nLístek na černém trhu? Sedm až patnáct tisíc korun\nOstatní fanoušci si budou muset výrazně připlatit, další lístky jsou totiž k mání už jen na černém trhu nebo u zahraničních prodejců.\nZatímco cena lístků od Fotbalové asociace ČR byla poměrně příznivá, od 1000 do 3750 korun, nyní bude potřeba sáhnout mnohem hlouběji do peněženky. Nejlevnější lístky se totiž dají sehnat za něco přes 7 tisíc korun, za dražší pak může dát příznivec Jiráčka a spol. třeba i 15 tisíc.\nNa nabídku vstupenek se můžete podívat třeba na stránkách internetového portálu 2012eurotickets.org.\nDo Varšavy pojedou dva vlaky, Poborský a Dobiáš\nZatímco do Vratislavi se čeští fans dostali vlakem zhruba za šest hodin, cesta do hlavního polského města potrvá zhruba o tři hodiny déle. České dráhy znovu vyšlou dva své speciály. Jeden pojede z Prahy přes Pardubice, Olomouc a Bohumín. Ten ponese jméno Karla Poborského, tedy hráče, který geniálním způsobem vyřadil Portugalce na Euru 1996. Druhý vlak (Karol Dobiáš) pojede z Brna přes Přerov a Ostravu. První souprava přepraví 670 fanoušků, druhá 720.\nKonkrétní jízdní řád vlaků by dráhy měly zveřejnit v pondělí. A po dvanácté hodině zahájí také předprodej jízdenek, které budou k dispozici pouze prostřednictvím e-shopu Českých drah. Zpáteční jízdenka z Prahy stojí 1290 korun, z Brna o stovku méně a z Ostravy 990 korun. Zpět do vlasti vlaky vyjedou zhruba dvě hodiny po závěrečném hvizdu.\nDálnice z Poznaně do Varšavy není dodělaná\nJízda autem bude o poznání složitější, než tomu bylo do nedaleké Vratislavi. První záchytným bodem je pro řidiče Poznaň, kam se lze dostat buď přes Harrachov, nebo po dálnici do Berlína. Z Poznaně pak lze jet po dálnici A2 do Varšavy. Dálnice ale není kompletně dodělaná a tak se řidiči musí připravit na částečnou objížďku.\nČtvrtfinále Česko - Portugalsko online na Mistrovství Evorpy ve fotbale 2012.",
    "headline": "UEFA uvolnila lístky na čtvrtfinále proti Portugalsku",
    "keywords": [
        "dálnice",
        "vlak",
        "Dobiáš",
        "vstupenky",
        "České dráhy",
        "UEFA",
        "Portugalsko",
        "Varšava",
        "Poznaň",
        "Praha",
        "Karel Poborský",
        "fotbal"
    ],
    "publication_date": "2012-06-18 00:00:00",
    "url": "https://sport.aktualne.cz/fotbal/euro/listky-na-portugalce-jen-drahe-na-cernem-trhu/r~4400613cb92c11e1bce90025900fea04/"
}