{
    "author": [
        "Česká kancelář pojistitelů"
    ],
    "brief": "Tzv. lovcům nehod padnou každoročně za oběť tisíce řidičů, protože nevědí, jak si zavolat rychlou a spolehlivou pomoc od své pojišťovny.",
    "category": null,
    "comments_num": null,
    "content": "Za lovce nehod nebo crash huntery jsou označované firmy i jednotlivci, kteří se bez přivolání objeví u havarovaných či porouchaných vozidel a vnucují zde vystresovaným řidičům své služby. Využívají stresové situace, a ještě než se řidiči stačí vzpamatovat z prvního šoku, už začnou připravovat odtah nepojízdného auta, nabízejí náhradní vozidlo a opravu auta ve spřáteleném autoservisu. Protože nepodléhají žádné kontrole, poskytují často zbytečné, leckdy i nekvalitní a hlavně předražené služby, které v konečném důsledku musí řidič zaplatit ze svého. Přitom to je zbytečné, protože rychlé a spolehlivé asistenční služby už má dnes prakticky každý motorista předplacené v rámci pojištění svého vozidla.\nPomoc je v ceně povinného ručení\nKaždý řidič, který má sjednané povinné ručení, případně havarijní pojištění, má od pojišťovny nárok na asistenční služby pro případ nehody nebo poruchy auta. Jejich rozsah najde ve své pojistné smlouvě. Sjednané asistenční služby poskytuje smluvní asistenční společnost pojišťovny, u které je auto pojištěné. Telefonní číslo smluvní asistenční společnosti si nemusí pamatovat ani se ve stresu zdržovat jeho zjišťováním. Pojišťovny a Česká kancelář pojistitelů provozují jednotnou Linku pomoci řidičům 1224, kde si motorista přivolá pomoc od své pojišťovny, ať již je pojištěný kdekoli. Linka 1224 pokrývá celé území České republiky, funguje 12 měsíců v roce 24 hodin denně, proto se její telefonní číslo 1224 velmi snadno pamatuje. I přes to si však raději její číslo uložte do mobilního telefonu.\nLinka 1224 Pomáhá nejenom řidičům zvládnout krizové situace a ubránit se lovcům nehod, ale zabránit následných dopravním nehodám. Řidič má totiž povinnost, co nejdříve odstranit překážku, která po nehodě, poruše brání v plynulosti provozu. Díky lince 1224 je odtahová služba po zavolání na místě v průměru do 30 minut a do dalších 20 minut je porouchané či havarované vozidlo odtaženo. Tím je vznik návazných nehod minimalizován.\nTIP: S Dopravou 007 v rozhlasovém éteru a týmem Ráááádia Impuls v aplikaci Waze se na silnicích neztratíte, vyhnete se nepříjemným kolonám a zdlouhavým objížďkám.",
    "headline": "Lovci nehod vás mohou připravit o peníze. Jak se jim bránit?",
    "keywords": [
        "lovec nehod",
        "asistenční společnost",
        "lovec",
        "asistenční služba",
        "oběť tisíce",
        "tisíc řidičů",
        "Linka",
        "Ráááádia impuls",
        "Česká kancelář pojistitelů",
        "Česká republika"
    ],
    "publication_date": null,
    "url": "https://www.aktualne.cz/lovci-nehod-vas-mohou-pripravit-o-penize-jak-se-jim-branit/r~899fa3f0766b11e6a3e5002590604f2e/"
}