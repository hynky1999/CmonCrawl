{
    "author": [
        "ČTK"
    ],
    "brief": "Uprchlíci, kteří páchají trestné činy, by měli být automaticky vyhoštěni z Evropské unie, je přesvědčen premiér Bohuslav Sobotka. V páteční tiskové zprávě zdůraznil také nutnost integrace uprchlíků. Sobotkovo prohlášení přichází v době, kdy Německo řeší dopady násilností během silvestrovské noci. Zejména v Kolíně nad Rýnem podle svědků muži přistěhovaleckého původu hromadně sexuálně napadali ženy.",
    "category": "Domácí",
    "comments_num": null,
    "content": "Praha - Premiér Bohuslav Sobotka (ČSSD) navrhuje automaticky vyhostit z Evropské unie uprchlíky páchající trestné činy.\n\"Poslední události v německých městech ukazují, jak důležitý je bezpečnostní a integrační aspekt řešení migrační krize,\" uvedl Sobotka v tiskové zprávě. \"Je nutno nadále trvat na rychlém posílení ochrany vnější hranice EU a také na tom, aby uprchlíci dodržovali zákony a pravidla v zemích, kde žádají o azyl. Ti, kdo si neváží nabídnuté pomoci, pravidla porušují či dokonce páchají trestné činy, by měli byt z EU automaticky vyhoštění,\" poznamenal také.\nMinisterský předseda ve zprávě zároveň zopakoval, že Česko je připraveno podpořit kroky vedoucí k co nejrychlejšímu vzniku evropské pohraniční stráže, včetně případného mimořádného summitu Evropské rady. O ten chce kvůli událostem v Německu požádat slovenský premiér Robert Fico.\nNěmecké spolkové ministerstvo vnitra dnes potvrdilo, že mezi 29 cizinci, které kolínští policisté o silvestrovské noci kontrolovali kvůli podezření z účasti na sexuálních útocích, bylo i 18 žadatelů o azyl.\nIncidenty podobné tomu kolínskému se odehrály také v dalších městech. V Hamburku se jejich obětí stalo přes 50 žen, ve Stuttgartu asi desítka. Dnes oznámila také policie v Düsseldorfu, že přijala 11 trestních oznámení. Ve všech případech skupiny mladých mužů obkličovaly ženy, sexuálně je napadaly a okrádaly.\nFico: Svolejme mimořádný summit\nSlovenský premiér Robert Fico chce po útocích na ženy v německých městech, které se udály o silvestrovské noci, požádat o svolání mimořádného summitu EU. Obrátí se kvůli tomu na předsedu unijních summitů Donalda Tuska a předsedu Evropské komise Jeana-Clauda Junckera. Unijní představitelé by podle něj měli schválit urychlené vytvoření evropské pohraniční a pobřežní stráže. \"Základem řešení je zastavit příliv migrantů do EU,\" zdůraznil Fico na tiskové konferenci.\nDonald Tusk prostřednictvím svého mluvčího vzkázal, že žádnou žádost ještě nedostal, ale mimořádný summit nemá v úmyslu svolávat. Řádný summit se má konat 18.-19. února.\n\"Události, které se dějí v Evropě, nás nutí je nejen zpracovávat, ale i příslušným způsobem reagovat,\" řekl Fico na tiskové konferenci. Vidí souvislost mezi migrační krizí a terorismem, jakož i mezi migrací a útoky na ženy v Kolíně nad Rýnem a dalších evropským městech.\n\"Nemohu než zopakovat, že ani na základě povinných kvót, ani na základě dobrovolného příspěvku nemůžeme dovolit, aby na Slovensko přišlo několik tisíc migrantů najednou... Není možné je přirozeně integrovat, což se ukázalo i v jiných zemích EU,\" řekl.\nFicova slova kritizovala německá státní ministryně pro migraci, uprchlíky a integraci Aydan Özoguzová, podle níž slovenská vláda nedělá nic jiného než pravicoví populisté v Německu. \"Staví celou skupinu v podezření a vyvolává strach před uprchlíky, aby se sama zbavila evropské zodpovědnosti,\" uvedla Özoguzová. Dodala, že je zděšena, že členský stát EU využívá útoky v Kolíně k rozdmýchávání nenávisti vůči náboženské skupině.\nVnitropolitičtí kritikové Fica obviňují, že migrační krize v Evropě využívá před parlamentními volbami, které budou na Slovensku počátkem března. Fico v posledních dnech absolvoval sérii tiskových konferencí, na nichž většinou hovořil o utečencích.\nBelgie zavede kurzy slušného chování pro migranty\nBelgie zavede ve všech střediscích pro přistěhovalce kursy, v nichž se žadatelům o azyl vysvětlí, jak se chovat uctivě k ženám. Oznámil to dnes belgický státní tajemník pro přistěhovalectví a azylovou politiku Theo Francken. Řekl to poté, co v Německu byly ženy terčem násilí, z něhož se podezírají imigranti.\n\"Napodobíme norský model a zavedeme v příštích týdnech kursy ve všech našich centrech pro přijímání migrantů,\" řekl novinářům tajemník. Upřesnil, že podobné kursy v některých centrech v zemi již existují. Dodal, že program kursů se rozšíří i o výuku evropských hodnot a obecných pravidel chování.",
    "headline": "Sobotka chce vyhostit z EU násilníky žádající o azyl, Fico nový summit a Belgie kurzy chování",
    "keywords": [
        "mimořádný summit",
        "silvestrovská noc",
        "nový summit",
        "uprchlíci",
        "summit",
        "migrační krize",
        "Bohuslav Sobotka",
        "Evropská unie",
        "Belgie",
        "Německo",
        "Robert Fico",
        "Kolín nad Rýnem"
    ],
    "publication_date": "2016-01-01 00:00:00"
}