{
    "author": [
        "Eliška Bártová"
    ],
    "brief": "Hledání úspor se ale odbory nebrání",
    "category": "Domácí",
    "comments_num": null,
    "content": "Praha - Česká televize letos projde největší proměnou, kterou sama označuje jako největší v historii. Veřejnorpávní instituce razatně změní řízení a bude také ve velkém propouštět.\nTelevizní odboráři se přesto zatím avizovaným změnám nebrání.\n„Pokud půjde o skutečné hledání úspor, nemáme s vedením žádné rozpory, naopak zefektivnění provozu podporujeme,\" řekl Aktuálně.cz předseda Nezávislé odborové organizace ČT Antonín Dekoj.\nNa nutnost radikální změny v ČT upozornili auditoři, kteří měli za úkol najít úspory v provozu veřejnosprávní instituce. Podle zjištění Aktuálně.cz však došli k závěru, že za současného stavu nelze chod této instituce zefektivnit.\nPokud má tedy veřejnoprávní televize udržet vyrovnané hospodaření, musí se od základu změnit.\nVelký poprask\nOdboráři však varují před tím, aby se celá reforma nesmrskla pouze na to, že se propustí stovky zaměstnanců.\n„Začali bychom si s vedením nerozumět ve chvíli, kdyby ta restrukturalizace spočívala v tom, že ČT propustí polovinu lidí,\" upozornil Dekoj. „To by byla destrukce a ne restrukturalizace, to odmítáme. To bychom pak způsobili velký poprask.\"\nS dílčím propouštěním však souhlasí. „Nebudeme se bránit zrušení některých pracovních míst v činnostech, které televize nepotřebuje,\" říká. „Ale musí to být opodstatněné.\"\nPodle předsedy odborů by ale televize měla také zvážit najímání externistů. „Smlouvy o dílu jsou porušováním zákona o zaměstnanosti,\" upozorňuje. „Televize tak najímá zhruba třetinu lidí. firma sice ušetří na odvodech, ale je to nefér úspora.\"\nGenerální ředitel ČT se chytl za nos a pustil se do radikálních změn Foto: Ondřej Besperát, Aktuálně.cz\nČT jako prosperující podnik?\nK proměně televize směrem k moderní instituci efektivně hospodařící s veřejnými penězi by mělo dojít tento rok.\nUž během příštího měsíce má vedení televize představit radě konkrétní představu a harmonogram reformních kroků. Podrobnější informace by měly získat také odbory.\nDo té doby ale vedení televize odmítá zveřejnit jak audity, které situaci mapovaly, tak i přesnější plán reformy.\nPodle informací Aktuálně.cz je ve hře kompletní změna systému vedení televize. Jednou z možností, kterou nyní vedení ČT zvažuje je úplné zrušení ředitelských postů.\nReforma by se měla dotknout i výroby programů, kde by se měl nastavit efektivnější systém využití peněz.\nZároveň s organizačními změnami se odhaduje, že by z televize mělo odejít zhruba 300-500 zaměstnanců.",
    "headline": "Odboráři: propouštění v ČT by byla destrukce a poprask",
    "keywords": [
        "Aktuálně.cz",
        "Aktuálně",
        "zprávy",
        "zpravodajství",
        "aktuální zprávy",
        "novinky"
    ],
    "publication_date": "2010-01-28 00:00:00",
    "url": "http://zpravy.aktualne.cz/domaci/odborari-propousteni-v-ct-by-byla-destrukce-a-poprask/r~i:article:659211/"
}