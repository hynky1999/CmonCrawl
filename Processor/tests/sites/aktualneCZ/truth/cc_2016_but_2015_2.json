{
    "author": [
        "Kultura"
    ],
    "brief": "Třídenní seminář nabídne celovečerní filmy, přednášky i doprovodné akce",
    "category": "Magazín",
    "comments_num": null,
    "content": "Sokolov - Šest celovečerních filmů, několik přednášek s filmovou analýzou a spousta doprovodného programu. Třídenní filmový seminář v Sokolově studentů Filozofické fakulty Univerzity Karlovy slibuje mnohé. Dvanáctiletá tradice přinesla mnoho zkušeností při plánování letošního ročníku. Organizátoři si za jednotící téma zvolili hněv a návštěvníci budou moci nechat peněženky doma, vstupné se neplatí. Film a Sokolov patří k sobě.\nSeminář odstartuje v pátek 19. října. Už během prvního dne se stihne odprezentovat první přednáška filmové vědy a promítnout snímky Nebohá paní Pomsta, který natočil Chan-wook Park proslulý dílem Oldboy, Strašáci Sama Peckinpaha a švédský dokument Black Power.\nV sobotu se bude hodně poslouchat a diskutovat, veškerá témata se budou týkat hněvu, proč je vnímán negativně, jak obohacuje naše životy či jak je zobrazován prostřednictvím filmu. Promítačkou pak projde klasický snímek Ohlédni se v hněvu s Richardem Burtonem, k vidění bude i rakouské dílo Psí den nebo stařičký Dr. Jekyll a pan Hyde z roku 1931.\nZvláštností budou odpolední workshopy muzikoterapie, arteterapie a smíchoterapie. Na půlnoc je přichystáno audiovizuální představení After Anger v podání Prague Modern a Martina Ježka. Dominantou neděle je pak promítání experimentu Vladimíra Turnera. Tímto dnem sokolovská akce skončí.\nV roce 2001 začínali s tématem hrdiny, během let se objevilo směřování k žánrovému ladění (muzikál, horor), ale převládají spíš obecná témata jako tělo, národ nebo v loňském roce odpad. Hněv se tak jeví jako dobrá volba, základní emoce promlouvá našimi životy i skrz filmy jako umění.\nVideo\nsledovat video",
    "headline": "Filmový seminář v Sokolově nabídne filmy o hněvu a bezplatný program",
    "keywords": [
        "Aktuálně.cz",
        "Aktuálně",
        "zprávy",
        "zpravodajství",
        "aktuální zprávy",
        "novinky"
    ],
    "publication_date": "2012-09-12 00:00:00",
    "url": "http://magazin.aktualne.cz/kratke-zpravy/hnev-se-stal-tematem-sokolovskeho-filmoveho-seminare/r~i:article:757173/"
}