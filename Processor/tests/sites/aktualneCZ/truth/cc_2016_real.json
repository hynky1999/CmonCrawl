{
    "author": [
        "komerční článek"
    ],
    "brief": "Už zanedlouho ponese velká část střech budov a rodinných domů po celé České republice malé fotovoltaické elektrárny. Podle Státní energetické koncepce jimi bude za dvacet let osazena téměř polovina střech v Česku. Řada lidí už si uvědomila, že využití sluneční energie právě tímto způsobem může dávat smysl.",
    "category": null,
    "comments_num": null,
    "content": "Střešní fotovoltaické elektrárny mají několik výhod hned na první pohled. Na rozdíl od svých větších pozemních příbuzných nezabírají žádnou zemědělskou půdu, v porovnání s uhelnými či plynovými elektrárnami nevypouštějí žádné emise, oproti větrným elektrárnám zas nezpůsobují žádný hluk. Ještě před pár lety se cena střešních panelů pohybovala tak vysoko, že si je mohl dovolit jen málokdo, dnes je ale situace úplně jiná. Díky masivnímu rozvoji technologií ceny solárních elektráren v posledních letech výrazně klesly. Jen mezi lety 2010 a 2015 se snížily o 60 procent, a tím se výrazně zkrátila návratnost takové investice. Dnes už se investice do střešní fotovoltaické elektrárny vrátí majiteli mezi 8 a 15 lety v závislosti na velikosti instalovaného výkonu, vlastní spotřebě a výši dotace. Ta se odvíjí od dosažených energetických úspor a ve výsledku může uhradit až 50 % celkových výdajů.\nZařízení by mělo podle odhadů sloužit až 30 let, má ale spotřebitel jistotu, že mu opravdu bude elektrárna vyrábět elektřinu tak dlouho? Odpovědí může být řešení na klíč od dodavatele, jenž dává zákazníkovi řadu záruk. Například Skupina ČEZ nabízí na střešní fotovoltaické elektrárny svým zákazníkům 25letou garanci na 80 % výkonu panelů.\nNechte se obsloužit\nŘešení fotovoltaických elektráren na klíč mají ostatně celou řadu dalších výhod. Zákazník má jistotu, že si pořídí optimální výkon s ohledem na svou spotřebu a ubudou mu starosti s administrací a servisem a monitoringem výkonu instalované elektrárny. ČEZ zajišťuje zákazníkům zpracování projektu, dodání, instalaci i vyřízení potřebné administrativy včetně kompletní žádosti o dotaci. „Využíváme našich odborných znalostí při realizaci energetických projektů ve všech fázích od počátku do konce, takže jsme schopni zákazníkovi navrhnout řešení na míru a pomoci s kompletní administrativou. Nemusí se proto zdánlivě obsáhlého projektu obávat,“ říká ředitel divize obchod ČEZ Pavel Cyrani. Firma nabízí i způsoby výhodného financování pro případ, že i po zohlednění dotace je cena za pořízení elektrárny pro majitele domu příliš vysoká. Dotace přitom může být až 100 000 korun.\nFotovoltaické panely bez bateriového systému jsou výhodné zejména pro majitele rodinných domů, kteří mají větší spotřebu v průběhu dne, kdy je dostatek denního svitu. Instalace solárů je ideální v kombinaci s elektrickým vytápěním, klimatizací nebo ohřevem vody. Podmínkou pro přiznání státní podpory je totiž dosažení alespoň 70% míry využití získané energie k pokrytí spotřeby přímo v domě, na který je podpora poskytována. Zcela novým trendem je pak ukládání energie z fotovoltaiky do baterií.  Baterie umožní domácnosti spotřebovávat její vlastní elektřinu, kdykoliv ji potřebuje. Vlastní zkušenost s tím má i Rostislav Čáp, který si jako první v Česku nechal od ČEZ instalovat bateriový systém od prestižní německé firmy sonnen. „Přes den mi elektrárna vyrobí elektřinu a večer, když je rodina doma a spotřeba vzroste, si ji z baterií zase vezmeme,“ vysvětluje Rostislav Čáp hlavní výhodu takového řešení.\nV Německu, kde už dnes tvoří střešní panely výraznou většinu z celkové kapacity solárních elektráren, si lidé tato zařízení nechávají stále častěji nainstalovat právě s bateriovým úložištěm energie. Pořízení baterie je zatím poměrně drahá záležitost, ČEZ proto nabízí také levnější solární elektrárny s akumulací formou ohřevu vody. Pokud je zákazník natolik pokrokový, že vlastní elektromobil, může elektřinu ze solární elektrárny efektivně uložit například tím, že ji využije k jeho dobití.\nCesta k úsporám\nČEZ také připravuje pro své zákazníky unikátní produkt, který jim umožní ušetřit, pokud nestačí elektřinu ze své fotovoltaické elektrárny včas spotřebovat a energie odteče do sítě. ČEZ bude tyto přetoky zákazníkovi částečně zohledňovat v ceně silové elektřiny, kterou zákazník odebere ze sítě, když naopak elektrárna nevyrábí. Tím se ještě více zkrátí doba návratnosti investice do solárního zařízení.\nJak můžete i Vy pokrýt spotřebu energie z vlastní výroby a šetřit přitom přírodu i vlastní finance zjistíte zde.",
    "headline": "Česko čeká boom střešních fotovoltaických elektráren",
    "keywords": [
        "ČEZ",
        "Česká republika",
        "fotovoltaická elektrárna",
        "elektrárna",
        "solární elektrárna",
        "energie",
        "střešní panel",
        "rodinný dům",
        "Státní energetická koncepce",
        "Německo",
        "Rostislav Čáp",
        "Pavel Cyrani"
    ],
    "publication_date": null,
    "url": "https://www.aktualne.cz/cesko-ceka-boom-stresnich-fotovoltaickych-elektraren/r~ce5ad3d47e5411e6888a0025900fea04/"
}