{
    "author": [
        "ČTK"
    ],
    "brief": "Městský státní zástupce v Praze kontroloval práci svého podřízeného, žalobce Jaroslava Šarocha, který vede vyšetřování kauzy Čapí hnízdo. V případu čelí stíhání premiér Andrej Babiš (ANO) i někteří členové jeho rodiny. Takzvaný vnitřní dohled iniciovalo Vrchní státní zastupitelství v Praze, totéž učinilo i loni, informoval server iROZHLAS.cz. Proč práci podřízeného nechal úřad Lenky Bradáčové zkontrolovat a jak vnitřní dohled dopadl, nechtěli zástupci vrchního ani městského státního zastupitelství komentovat.",
    "category": "Domácí",
    "comments_num": null,
    "content": "Interní kontrolu Vrchní státní zastupitelství nařídilo ještě před vypuknutím aféry kolem možného zavlečení Babišova syna Andreje na Krym. Šaroch podle deníku Právo požádal minulý měsíc švýcarské úřady o přezkoumání zdravotního stavu Babiše mladšího, který podle premiéra trpí schizofrenií. Znalci z oboru psychiatrie by měli určit, zda je vzhledem ke svému zdravotnímu stavu i nadále schopen zúčastnit se vyšetřování.\n\"Vrchní státní zastupitelství v Praze iniciovalo v měsíci říjnu tohoto roku provedení vnitřního dohledu, který byl vykonán městským státním zástupcem,\" citoval iROZHLAS Mojmíra Frčka z Vrchního státního zastupitelství v Praze. Výsledky kontroly nechtěl komentoval. Mluvčí Městského státního zastupitelství v Praze Aleš Cimbala uvedl, že se nejedná o informace veřejně přístupné.\nVrchní státní zastupitelství nyní zvažuje, že postup podřízeného prověří samo. \"Státní zástupce zdejšího státního zastupitelství si vyžádal potřebné informace k tomu, aby mohl rozhodnout, zda jsou dány důvody pro případný výkon vlastního dohledu,\" dodal Frček.\nÚřad vedený Lenkou Bradáčovou se průběhem kauzy Čapí hnízdo zabýval v rámci dohledu už loni. Tehdy vrchní státní zástupkyně označila délku vyšetřování za \"jen hraničně akceptovatelnou\", za práci podřízeného městského zastupitelství se ale postavila, uvedl iROZHLAS.cz.\nNejvyšší státní zástupce Pavel Zeman se k postupu státních zastupitelství vyjádřil jen stručně. \"Vnitřní dohled vykonávalo Městské státní zastupitelství, vnější dohled, tzv. instanční, zavádí zřejmě Vrchní státní zastupitelství, a poněvadž já nejsem ani vrchní státní zástupce, ani městský státní zástupce, tak vám nejsem schopen k tomu říct víc, než že obě působnosti jsou přesně podle zákona, mohou být vykonány a je čistě na příslušných státních zástupcích, zda se toho úkolu zhostí. To, že zřejmě byl nařízen instanční dohled já považuji v této věci za správné,\" řekl Zeman.\nMěstské zastupitelství prodloužilo termín pro vyšetřování kauzy Čapí hnízdo do konce letošního roku, minulý týden ale připustilo, že ani to nebude stačit. \"S ohledem na nadále probíhající procesní úkony přichází prodloužení vyšetřování v úvahu a policejní orgán i státní zástupce musí tuto skutečnost zvažovat jako reálnou,\" uvedl Cimbala. Právě kvůli prodloužení zahájil sám dozorující státní zástupce Šaroch prověrky práce policistů, kteří mají vyšetřování kauzy Čapí hnízdo na starosti.",
    "headline": "Bradáčová poslala kontrolu na žalobce Šarocha, který vyšetřuje Čapí hnízdo",
    "keywords": [
        "státní zastupitelství",
        "státní zástupce",
        "Lenka Bradáčová",
        "Jaroslav Šaroch",
        "Andrej Babiš",
        "předseda vlády",
        "Aliance nového občana",
        "rodina",
        "právo",
        "Pavel Zeman"
    ],
    "publication_date": "2018-12-07 12:33:00",
    "url": "https://zpravy.aktualne.cz/domaci/bradacova-poslala-kontrolu-na-zalobce-ktery-vysetruje-capi-h/r~5b310f46f9f311e8b7c1ac1f6b220ee8/"
}