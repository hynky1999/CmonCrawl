{
    "author": [
        "ČTK"
    ],
    "brief": "V pondělí má americký viceprezident na programu setkání s prezidenty Estonska, Litvy a Lotyšska.",
    "category": "Domácí",
    "comments_num": null,
    "content": "Tallinn - Americké rakety Patriot jako bezpečnostní záruka pro Estonsko proti ruským hrozbám?\nPokud o to budou politici v Pobaltí opravdu stát, Američané nejsou kategoricky proti, prohlásil během své návštěvy viceprezident USA Mike Pence.\nKonkrétní datum přesunu raket ale nezmínil\n\"Dnes jsme o tom mluvili, ale nehovořilo se o přesném datu,\" řekl podle agentury AFP po setkání s Pencem estonský premiér Jüri Ratas.\n\"Mluvili jsme o (ruských) manévrech, které se přiblížily k estonské hranici… A o způsobu, kterým je USA a NATO musí monitorovat a vyměňovat si informace,\" dodal Ratas.\nSpojené státy začátkem července poprvé v historii umístily jednu z baterií střel Patriot v Litvě. Šlo ale jen o jednorázové cvičení, které skončilo minulý týden.\nPobaltské státy ale mají zájem o stálou přítomnost těchto střel typu země-vzduch. Dokáží sestřelovat taktické rakety, střely s plochou dráhou letu i letadla.\nAmerické úřady nedávno schválily prodej patriotů Polsku a Rumunsku. O jejich možném nasazení v Pobaltí se ale dosud konkrétně nevyjádřily.\nPence, který vyrazil do Pobaltí a jihovýchodní Evropy na čtyřdenní cestu, zavítá ještě do Gruzie a do Černé hory.",
    "headline": "Americký viceprezident Pence jednal v Estonsku o rozmístění raket Patriot. Jako pojistku proti Rusku",
    "keywords": [
        "Rusko",
        "Estonsko",
        "USA",
        "Litva",
        "Lotyšsko",
        "raketa",
        "Pobaltí",
        "prezident",
        "NATO",
        "premiér"
    ],
    "publication_date": "2017-07-30 22:13:00+02:00"
}