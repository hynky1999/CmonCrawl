{
    "author": [
        "Michal Sklenář"
    ],
    "brief": "Vyškovsko - V pálenicích na Vyškovsku vrcholí nadprůměrná sezona. Lidé přivezli do pálenic v porovnání s rokem 2008 až dvojnásobek kvasu",
    "category": "Ekonomika",
    "comments_num": "0",
    "content": "Vyškovsko Nadprůměrně teplý duben, dost vláhy v květnu i červnu, teplé a slunečné léto. Ideální počasí loňského roku přineslo báječnou úrodu ovoce. Není divu, že se v pěstitelských pálenicích od října až doteď prakticky nezastavili.\n„Sezona byla výjimečná, počasí přálo všem druhům ovoce, z něhož lidé obvykle pálí. Rok byl opravdu výborný jak co do množství ovoce tak jeho kvality. Cukernatost byla vynikající hlavně u švestek,“ nešetřil chválou třeba majitel orlovické pálenice Alois Zaoral.\nZájemci tak podle něj nosili vesměs kvalitní kvasy, z hektolitru destilovali nejméně deset litrů pálenky. Orlovická pálenice pojede ještě do konce února.\nTaké Oto Potěšil z ovocného lihovaru Pohorka v Kloboučkách považuje sezonu za nadprůměrnou. K jeho zákazníkům patří z valné části i lidé z okolí nedalekých Ždánic na Hodonínsku. Z Klobouček je to jen přes kopec, ale na kvalitě kvasu se to prý pozná. „Na Ždánicku už je lepší klima, které švestkám nebo meruňkám lépe svědčí. Místní pěstitelé prostě mají často o něco lepší mač i pálenku než třeba lidé z Bučovic,“ zhodnotil Potěšil.\nNe všichni mají kvalitní kvas\nDvojnásobek zákazníků oproti předloňskému roku měl majitel zelenohorské palírny Bohumil Trávníček, který už s výrobou destilátu bude pomalu končit. „Ovoce bylo rozhodně mnohem víc než předloni, švestky vynikající,“ pochvaloval si Trávníček.\nZdaleka ne všichni zákazníci podle něj ale přijíždějí s kvalitním kvasem. „Je to každý rok stejné. Hlavně mladí neumí připravit dobrý mač. Házejí tam zelené, nezralé ovoce, stopky. Za tuto sezonu jsme vylili čtyři mače s neprokvašeným ovocem, byly úplně na nic. Starší a zkušenější lidé mají většinou kvas v pořádku, letos nadprůměrný,“ objasnil Trávníček.\nČtěte také: \nZahrádkáři: Hodně slivovice, málo calvadosu\nŠvestky prošlé mrazíkem jsou na slivovici nejlepší",
    "headline": "Švestek bylo víc než dost, slivovice je výborná",
    "keywords": [
        "pálení",
        "švestek",
        "slivovice"
    ],
    "publication_date": "2010-02-09 12:11:00"
}