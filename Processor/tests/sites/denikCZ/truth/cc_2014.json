{
    "author": [
        "Václava Simeonová"
    ],
    "brief": "Svůj životní styl pomalu mění Jana Šafránková z Chebu. Je jednou z finalistek hubnoucí reality show Fit s Deníkem a před pár dny absolvovala další pobyt v resortu Svatá Kateřina na Vysočině.",
    "category": "Zdraví",
    "comments_num": "0",
    "content": "Podle rad odborníků se ale neřídí jen tam. Pětkrát denně jí a několikrát týdně sportuje.\nVíkendový pobyt si Jana Šafránková užívala společně s dalšími účastnicemi projektu.\n„V průběhu prvního dne jsme podstoupily kontrolní měření a absolvovaly jsme pohovor s panem doktorem ohledně jídelníčku,\" popisovala.\nPři měření se zjistilo, že od únorového setkání shodila téměř 7 procent celkového tuku v těle a nabrala trochu svalové hmoty. „Tím se mi i zlepšil celkový bazální metabolismus,\" podotkla.\nPak ji čekala konzultace s trenérkou Zuzkou Klingorovou, která jí doporučila cviky se zaměřením na paže a břicho. „K večeru jsem si dopřála hodinovou klasickou masáž a s ostatními se 'vířila' ve vířivkách, potila v sauně a užívala si relaxaci,\" řekla.\nDruhý den začal nordic walkingem. „To bylo báječné. Procházely jsme lesy kolem resortu. Bylo super vidět ostatní holky, jak na sobě pracují, a musím uznat, že u některých ze zúčastněných byla změna velmi dobře znát,\" podotkla s tím, že už teď se těší na konec března, kdy je čeká třídenní pobyt ve Svaté Kateřině. „To si užijeme sportu, relaxace a zábavy ještě víc,\" dodala s radostí.",
    "headline": "Fit s Deníkem: Jana Šafránková shodila téměř 7 procent tuku a nabrala svaly",
    "keywords": null,
    "publication_date": "2013-03-06 00:00:00",
    "url": "http://www.denik.cz/diety/hubnouci-reality-show-fit-s-denikem-pokracuje-20130305-t1mr.html"
}