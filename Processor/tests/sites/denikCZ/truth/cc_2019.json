{
    "author": [
        "Daniel Fuglevič"
    ],
    "brief": "Vlastně už celá modelová řada Golfu si prošla faceliftem, jen Sportsvan přišel na řadu až nyní. Nafouknutý Golf dostává lehké kosmetické změny, rozšiřuje nabídku motorů a nabídne nejnovější technologie.",
    "category": "AUTO",
    "comments_num": null,
    "content": "Na první pohled dostal prostornější Golf jen decentní úpravy exteriéru. Stejně jako u dalších variant byly pozměněny nárazníky a přední i zadní světla už mohou plně využívat LED diody. Vepředu jsou přitom za příplatek, vzadu jsou diodová světla standardem.\nNovinkou jsou i nové designy litých kol ve velikosti 16 a 18 palců, zatímco ve vzorníku barev karoserie je nový odstín červené Cranberry Red.\nV rámci úspory paliva a snižování emisí se rovněž pod kapotou Sportsvanu rozšiřuje nabídka motorů o nový 1,5litrový čtyřválec o výkonu 150 koní (110 kW), který umí vypnout celou polovinu válců. Stejně jako u zbytku řady bude zřejmě k dispozici také v úspornější variantě BlueMotion vyladěné na 130 koní (96 kW).\nCelkově tak bude u praktického Golfu na výběr ze třech benzinových a dvou vznětových jednotek.\nModernizace se projevila rovněž v interiéru, kde najdete pár nových dekorů a možnost dražšího polstrování včetně kůže.\nV příplatkové výbavě se objevuje infotainment systém s 9,2palcovou dotykovou obrazovkou a funkcí ovládání gesty, což zásadně redukuje počet klasických tlačítek na středovém panelu. I tady přichází dálkové ovládání systému skrze tablet nebo smartphone a bezpečnostní funkce automatického zavolání pomoci v případě nehody.\nBezpečnostní systémy Sporstvan rozšiřuje dále pomocníkem pro jízdu v zácpách, funkcí sledování chodců a asistentem pro cestování s přívěsem.\nV Německu se dostane modernizovaný Golf Sportsvan do prodeje již na podzim. U nás bychom se měli dočkat nedlouho poté.",
    "headline": "Volkswagen ukázal modernizovaný Golf Sportsvan. Nabídne nový motor",
    "keywords": [
        "golf",
        "Volkswagen",
        "technologie",
        "design",
        "palivo",
        "tablet",
        "cestování"
    ],
    "publication_date": "2017-08-23 09:05:00+02:00",
    "url": "https://www.denik.cz/auto/volkswagen-ukazal-modernizovany-golf-sportsvan-prinasi-novy-motor-i-technologie-20170822.html"
}