{
    "author": [
        "Redakce"
    ],
    "brief": "Soul /FOTOGALERIE/ - Jihokorejská automobilka představila druhou generaci sedanu Genesis, jímž chce konkurovat i zavedeným výrobcům prémiových vozů. Hyundai už zahájil prodej na domácím trhu, další země se přidají později. A na jaře bychom se měli dočkat i u nás.",
    "category": null,
    "comments_num": null,
    "content": "Rozhodně se bude na co těšit. Nový Genesis je výsledkem více než čtyř let vývoje a investic ve výši cca 500 miliard wonů (cca 9,5 miliardy Kč). Sedan na délku měří 4990 mm, široký je 1890 mm a vysoký 1480 mm. V porovnání s předchůdcem doznal velké změny zejména rozvor, který byl prodloužen o 75 mm na 3010 mm, a podle automobilky se tak podílí na největší nabídce místa v interiéru ve svém segmentu.\nNovinka je také je prvním modelem, který vyznává nový evoluční stupeň \"fluidních tvarů\" Na první pohled zaujme především nápadná šestiúhelníková maska chladiče na přídi.\nKromě použití kvalitních a hodnotných materiálů v kabině se Hyundai chlubí také celou řadou zajímavých technologií. Ve voze najdeme bezpečnostní prvky, jakými jsou například funkce automatického brzdění v nouzové situaci AEB (Automatic Emergency Braking) a systém sledování slepého úhlu BSD (Blind Spot Detection) s integrovaným průhledovým displejem, který spolupracuje s asistentem pro jízdu v jízdním pruhu LDWS (Lane Departure Warning System) a radarovým adaptivním tempomatem ASCC (Advanced Smart Cruise Control).\nMezi komfortní výbavu můžeme zařadit mimo jiné automatické parkování či bezdotykové otevírání zavazadlového prostoru.\nZvláštností je systém řízení klimatizace se senzorem CO2. Inženýři Hyundai totiž prý zjistili, že cestující přepadá únava, pokud koncentrace CO2 uvnitř vozidla přesáhne určitou úroveň. Nový ventilační systém tomu zabraňuje sledováním obsahu CO2 v čerstvě přiváděném nebo recirkulovaném vzduchu za pomoci speciálního senzoru.\nMezi největší novinky ale patří hlavně instalace nového systému pohonu všech kol HTRAC a nové víceprvkové zadní nápravy. Systém HTRAC disponuje elektronicky řízenou mezinápravovou vícelamelovou spojkou, jejímž prostřednictvím je točivý moment variabilně rozdělován mezi přední a zadní nápravu. Vůz je však nabízen i s tradičním pohonem zadních kol.\nPodvozek využívá elektronicky řízené tlumiče, k tomu dostal elektronicky řízené brzdy s funkcí řízení trakce. Genesis má variabilní převod řízení a elektrický posilovač umístěný na hřebenové tyči řízení.\nVelký sedan s bude nabízen se čtyřmi motory, jejichž nabídka na jednotlivých trzích se bude řídit místními preferencemi. Ve všech případech jsou však jednotky spojeny s osmistupňovou samočinnou převodovkou.\nZákladem je šestiválec o objemu rovné tři litry a s výkonem 257 koní. Silnější motor 3,3 l nabídne 282 koní a varianta s objemem 3,8 litru dokonce 315 koňských sil. Vrcholem je pětilitrový osmiválec s výkonem 425 koní a maximálním točivým momentem 519 N.m. S touto motorizací Genesis pokoří stovku za 5,4 sekundy.\nStejně jako předchůdce je i nový Genesis určen především pro zákazníky v Koreji, Severní Americe, na Středním východě a v Číně. Poprvé však vstoupí také na evropské trhy a do Ruska. U nás by se měl v prodeji objevit na jaře příštího roku.\nJen pro zajímavost, už během prvního dne přijali korejští prodejci rekordních 3500 objednávek…",
    "headline": "Hyundai představil nového Genesise. Prodávat se bude i u nás",
    "keywords": [
        "hyundai",
        "genesis",
        "nový",
        "generace",
        "evropa",
        "prémiové",
        "luxusní",
        "bmw",
        "audi"
    ],
    "publication_date": "2013-12-04 06:07:00+01:00",
    "url": "https://www.denik.cz/auto/hyundai-predstavil-noveho-genesise-prodavat-se-bude-i-u-nas-20131204.html"
}