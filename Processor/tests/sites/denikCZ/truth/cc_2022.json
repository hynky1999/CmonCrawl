{
    "author": [
        "Radek Pecák"
    ],
    "brief": "Škoda představila při mezinárodní novinářské prezentaci schopnosti svého nejdražšího modelu.",
    "category": "Auto",
    "comments_num": null,
    "content": "Škoda si v budoucnosti hodně slibuje od svých verzí RS. Dosud však zákazníkům nabízela pouze jedinou - tradiční octavii. Časy Fabie RS už zřejmě nadobro skončily, a tak se vedení automobilky rozhodlo nabídnout sportovní SUV. Zřejmě na oslavu tohoto počinu se změnil i vzhled loga označující tyto verze. Místo zelené barvy se teď v logu VRS objevuje více červeně. Na jakém dalším voze se ale ještě objeví, je zatím obestřeno tajemstvím.\nTak jako obvykle, i tentokrát Škoda našla malou mezírku na trhu. Kodiaq RS totiž může být vybaven až sedmi sedačkami. To je mezi sportovními vozy unikát. Jenže, i slovo sportovní je třeba brát s velkou rezervou. Skutečně sportovní vůz totiž podle zavedených, i když nepsaných, pravidel vypadá o dost jinak. Obvykle bývá nízký a poháněný zážehovým motorem.\nKodiaq RS je ale vysoké SUV s vyšší světlou výškou (tu má RS stejnou jako běžné verze tohoto vozu) a navíc poháněný vznětovým čtyřválcem. Je to sice nejvýkonější turbodiesel v dějinách značky a má na svoji kategorii opravdu špičkové parametry i díky dvojitému přeplňování, ale pořád je to diesel.\nOvšem, aby si tím lidé, kolem kterých Kodiaq RS projede, nebyli až tak moc jistí, vymysleli škodováčtí inženýři jednu vychytávku. Je to speciální zařízení umístěné u výfukového potrubí. Má za úkol vytvářet sportovnější zvuk, než jaký by se šířil kolem vozu bez něho. Celý systém má označení Dynamic Sound Control a do jeho řídící jednotky se dostávají data z řídící jednotky motoru. Pokud jedete v režimu \"Eco,\" je systém mimo provoz. Pokud ale přepnete třeba už na Comfort nebo Normal, už zvuk poněkud zhrubne a zesílí. Největší \"rachot\" se ozývá z reproduktoru po zvolení režimu Sport.\nZdroj: Škoda Auto\nMimochodem, výfukové koncovky tentokrát Kodiaq neskrývá pod zadním nárazníkem. Jsou dvě a nacházejí se v rozích zadní části. Ta pravá je ale falešná. Potrubí odvádějící spaliny ústí pouze do té levé.\nV přímém směru je Kodiaq RS nesporně rychlý. Zrychlení z nuly na sto pětimístné verze je 6,9 sekundy, sedmimístnému autu to trvá o desetinu déle. Za Octavií RS tak zaostává jen malinko - konkrétně tři desetinky. Je to kromě 240 koní ukrytých ve válcích motoru pochopitelně i díky standardně dodávanému pohonu všech kol a sedmistupňové převvodovce DSG.\nNejvíce \"RS\" je interiér\nŽádné velké problémy ale, jak jsem si ověřil během několika stovek testovacích kilometrů na silnicích ve španělské Andalusii, této škodovácké novince, nečiní ani průjezdy zatáčkami. Zvláště, pokud není jejich poloměr v řádech metrů, ale spíše v desítkách metrů. Při rychlejším průjezdu se sice podvozek, který nedoznal oproti standarnímu nastavení Kodiaqu snížení, sice nakloní, ale ne natolik, aby to spolucestující moc vyděsilo. Je to i zásluha naladění adaptivních tlumičů.\nLíbily se mi brzdy. Nejen proto, že jejich třmeny jsou lakovány jasnou červení, ale i proto, že obsluhují zvětšené brzdové kotouče. Nástup brzdného účinku je postupný a plynulý. Je to dobře, protože přiliš razantní začátek zpomalování by zejména dětem uričtě nedělal dobře.\nHlavním rozpoznávacím znakem Kodiaqu RS od jeho \"civilních\" provedení jsou černé prvky na karosérii. Vpředu je například černá maska chladiče, na bocích jsou černá zrcátka, lemy oken a střešní ližiny. Zásadním rozpoznávacím znakem na zádi je pak kromě zmíněných výfukových koncovek červená lišta z odrazek procházející celým nárazníkem.\nMožná nápadnější je interiér. Zaujme určitě sportovně tvarovaný volant se zploštělou spodní částí, čtvercové prošívání ve výplních dveří, karbonový dekor na plastech palubní desky a zejména jednodílná sportovní sedadla pro řidiče a jeho předního spolujezdce. Bz problémů se v nich usadí i lidé rozložitějších postav, přitom ale dobře podrží i vyloženě hubené jedince. Podle mého názoru jsou to v současné době nejlepší sedačky ze všech, které mladoboleslavská automobilka ve svých modelech nabízí.\nNa rozdíl od jiných sportovních vozů jsem se tentokrát hned při prvním svezení docela dost zajímal i spotřebu. A ta potěšila. Na dálnici jsem z palubního počítače odečetl hodnotu 7,2 litru na sto kilometrů, při volném tempu v nepříliš členitém terénu dokonce 6,5. Když jsem snažil jet rychleji, nedostal jsem se výše než na 9,5 litru. I proto si troufám tvrdit, že přes vysokou cenovku si cestu ke Kodiaqu RS najde i v Česku poměrně dost lidí.",
    "headline": "Nakolik je Škoda Kodiaq RS spotovní? Zjišťovali jsme ve Španělsku",
    "keywords": [
        "Škoda",
        "Auto",
        "Škoda",
        "Kodiaq",
        "SUV",
        "RS",
        "první",
        "svezení",
        "testy"
    ],
    "publication_date": "2018-12-16 08:01:00+01:00",
    "url": "https://www.denik.cz/auto-testy/nakolik-je-kodiaq-rs-spotovni-zjistovali-jsme-ve-spanelsku-20181217.html"
}