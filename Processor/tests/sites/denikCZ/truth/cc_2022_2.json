{
    "author": [
        "ČTK"
    ],
    "brief": "Řím - Italský výrobce luxusních sportovních vozů Ferrari chce letos omezit prodej pod 7000 vozů, aby zachoval exkluzivitu značky. Loni automobilka prodala 7318 vozů. Podle prezidenta firmy Luky di Montezemola se tak prodej v letošním roce sníží o víc než jedno nebo dvě procenta.",
    "category": "Auto",
    "comments_num": null,
    "content": "„Exkluzivita Ferrari je rozhodující z hlediska hodnoty našich produktů. Rozhodli jsme se vyrobit méně aut, protože jinak riskujeme, že na trh dopravíme příliš mnoho vozidel,\" řekl dnes podle agentury AP di Montezemolo novinářům. Obrat má firmě pomoci udržet divize motorů, která dodává motory do vozů značky Maserati. Obě značky vlastní italská automobilka Fiat.\nFerrari loni vykázal rekordní výsledky. Čistý zisk společnosti se zvýšil o 17,5 procenta na 244 milionů eur (6,2 miliardy Kč) a obrat o osm procent na 2,43 miliardy eur. Za první čtyři měsíce letošního roku tržby ve srovnání s loňskem stouply o čtyři procenta.\nVýsledky tak kontrastují se situací na automobilovém trhu v Evropské unii, jejíž státy se snaží vymanit z dluhové krize. Podle dubnových údajů Evropského sdružení výrobců automobilů se prodej nových osobních automobilů v EU v prvním čtvrtletí meziročně propadl o téměř deset procent na téměř tři miliony vozů.\nVozy Ferrari mají fanoušky i v České republice, kde se na některé modely čeká i tři čtvrtě roku po objednání. V roce 2011 se v ČR prodalo 42 automobilů této značky, o čtyři více než v předešlém roce.",
    "headline": "Ferrari chce letos omezit prodej, aby si zachovalo exkluzivitu",
    "keywords": [
        "ferrari",
        "omezení",
        "exkluzivita"
    ],
    "publication_date": "2013-05-09 16:15:00+02:00",
    "url": "https://www.denik.cz/auto/ferrari-chce-letos-omezit-prodej-aby-si-zachovalo-exkluzivitu-20130508-xyj8.html"
}