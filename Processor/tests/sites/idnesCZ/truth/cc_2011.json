{
    "author": [
        "František Dvořák"
    ],
    "brief": "Dvanáct decilitrů objemu, do kterých cpe životodárný vzduch turbodmychadlo, umí zacvičit i s relativně velkým autem jako je VW Golf. Nový motor 1,2 TSI se vyrábí v Česku a začíná ho dostávat i Škoda Octavia.",
    "category": "Testy aut",
    "comments_num": "673",
    "content": "První Volkswagen Golf GTI měl 110 koní (v Americe dokonce jen 90) a už za svého života se stal ikonou. Měl motor 1,6, frčel až stoosmdesátkou a z nuly na sto zrychlil za 9 sekund.\nDnes, po pěti generacích, nám to na sporťáka přijde málo. Dnešní golf uhání se srovnatelným stopětikoňovým motorem až stodevadesátkou a na stovce je za 10,6 sekundy, a to má prosím pod kapotou jedna-dvojku.\nČtyřválec vznikl ve spolupráci motorářů Volkswagenu a Škodovky. Nejmenší benziňák se dostává i do nabídky octavie, kde nahradí archivní atmosferickou jedna-šestku s podobným výkonem. Octavia 1,2 TSI právě vstupuje do prodeje, cena vozu v základní verzi Prima je 353 900 Kč.\nMůže se hodit\nGolf je dražší, se stejným motorem vyjde na 420 800, za sedmistupňovou dvouspojkovou převodovku DSG se připlácí padesát tisíc.\nZákladní výbava Trendline obsahuje mimo jiné čelní, boční a hlavové airbagy, kolenní airbag řidiče, ESP, klimatizaci, rádio s CD-MP3 přehrávačem, palubní počítač, centrální zamykání s dálkovým ovládáním, elektricky ovládaná okna vpředu a elektricky ovládaná a vyhřívaná vnější zpětná zrcátka.\nMalý silák\nNový motor, který kromě golfu dostává třeba i malé polo, vysvětluje v praxi, co znamená slovíčko \"downsizing\". To vezmete malý motor, ideální je, aby měl přímé vstřikování paliva (to pak můžete více srazit spotřebu) a osadíte ho turbodmychadlem, které z malého motůrku vyždíme překvapivé výkony.\nDvanáctistovka umí s 1233kilovým golfem pěkně zacvičit. Sto pět koní hbitě reaguje na sešlápnutí plynu a velmi razantně táhne. Motor je neskutečně pružný, zabere u nějakých čtrnácti set otáček a táhne plynule až na okraj červeného pole otáčkoměru, začínajícího číslem šest. Jako většině moderních turbomotorů Volkswagenu chybí i jedna-dvojce výkonová špička. Motoráři raději zvolili lineární charakteristiku. Dobře odstupňovaná šestistupňová převodovka si s přeplňovaným čtyřválcem hezky notuje. Když nechcete závodit, \"nalosujete\" co nejvyšší převodový stupeň a o víc se nestaráte.\nMotor je hezky točivý, turboefekt, tedy prudký nárůst výkonu zapřičiněný roztáčejícím se dmychadlem, nezná. Další typický znak TSIček se projevuje na spotřebě. Motor je velmi citlivý na zacházení. Když posloucháte šipky, které vám na displeji mezi tachometrem a otáčkoměrem ukazují pravý okamžik pro přeřazení (většinou něco pod dvěma tisíci otáček) a řídíte defenzivně, jezdíte kolem sedmi litrů. Čím víc budete dovádět a šlapat na plyn, tím víc benzinu si přihne z nádrže. Normální jízda po městě znamená přibližně osmilitrovou spotřebu. Kdo se s motorem naučí spolupracovat a zvykne si na klidnou jízdu, mohl by se dostat pod šestilitrovou spotřebu, jak udává výrobce.\nVe dvoučlenném obsazení umí být Golf 1,2 TSI dravý. Když ho naložíte, poznáte to na dynamice, ale loudat se nebudete. Pofrčí i kriminálními rychlostmi, i ve stotřicítce umí svižně předjet, jen je třeba motor pořádně vytáčet.\nTuhý, pohodlný\nGolf je učebnicí karosařiny. I laik pozná, jak je karoserie dokonale tuhá a pevná. Lehký motor, který se vyrábí v motorárně v Mladé Boleslavi, nezatěžuje přední nápravu. I tak obratný golf s ním tedy zatáčí jak o život. Podvozek není tvrdý, umí si poradit s dírami i roletou na dálnici. A to měl exemplář, ve kterém jsme se svezli, příplatkový \"sportovní podvozek\", což obnáší větší kola, tužší tlumiče a o jeden a půl centimetru sníženou světlou výšku.\nA rada na závěr: Po rychlé, nebo ostřejší jízdě nechte motor před zhasnutím oddychnout. Posledních pár kilometrů dojíždějte s lehkou nohou, nebo po rychlé jízdě po dálnici nechte motor chvíli běžet. V prodejně vám budou tvrdit, že to není třeba, pro životnost a namáhání motoru je to ale lepší.\nVW Golf 1,2 TSI v číslech\nmotor\nbenzinový přeplňovaný čtyřválec\nzdvihový objem\n1197 ccm\nmax. výkon (kW/k)\n77/105\nmax. točivý moment (Nm)\n175\nemisní třída/emise CO2 (g/km)\nEuro 5/134\npřevodovka\nšestistupňová manuální/7stupňová DSG\npohotovostní/celková hmotnost (kg)\n1233/1790\nmaximální rychlost (km/h)\n190\nzrychlení 0-100 km/h )s)\n10,9\nspotřeba město/mimo město/kombinovaná (l/100 km)\n7,1/4,9/5,7\nzákladní cena\n420 800 Kč",
    "headline": "Nový motor pro octavii už má její bratranec: VW Golf 1,2 TSI",
    "keywords": [
        "Volkswagen",
        "golf"
    ],
    "publication_date": "2010-02-09 00:00:00",
    "url": "http://servis.idnes.cz/rss.asp?c=autokat"
}