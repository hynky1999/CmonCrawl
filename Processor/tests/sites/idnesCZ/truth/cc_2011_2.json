{
    "author": [],
    "brief": "Basketbalový tým Los Angeles Lakers už ma nového trenéra. Po Philu Jacksonovi povede tým Rudy Tomjanovich, přestože nedávno se mluvilo o Miku Krzyzewskim jako hlavním kandidátovi. Zkušený pětapadesátiletý Tomjanovich přivedl mužskou reprezentaci ke zlatým medailím na olympiádě v Sydney, dvanáct let trénoval Houston Rockets a v letech 1994 a 1995 s ním získal titul.",
    "category": "Basketbal",
    "comments_num": "1",
    "content": "Pětapadesátiletý kouč nevykonával trenérskou práci od loňského května, kdy se vzdal funkce u Rockets ze zdravotních důvodů; v březnu u něj byl zjištěn rakovinový nádor.\nV posledních měsících působil v klubu jako vyhledávač talentů.  Zámořští komentátoři neopomněli v souvislosti s příchodem nového kouče upozornit na jednu z někdejších Tomjanovichových neblahých zkušeností s Lakers.\nJeště jako hráč Rockets v prosinci 1977 inkasoval úmyslný úder do obličeje od protihráče losangeleského celku Kermita Washingtona.\nSoupeř jej pěstí málem zabil, zlomil mu nos a rozdrtil horní čelist, zranění podle doktorů ohrožovala Tomjanovichův život. Už v příští sezoně ale nechyběl v Utkání hvězd.\nLakers hledali kouče od konce finálové série NBA, v níž utrpěli šokující porážku 1:4 na zápasy od Detroitu. Jackson vzápětí oznámil, že v Los Angeles končí.\nNástupce slavného Phila Jacksona se už ústně dohodl s vedením kalifornského klubu na spolupráci, dnes by měl podepsat pětiletou smlouvu na 30 milionů dolarů.",
    "headline": "Lakers už mají kouče, vede je Tomjanovich",
    "keywords": null,
    "publication_date": "2004-07-10 09:53:00"
}