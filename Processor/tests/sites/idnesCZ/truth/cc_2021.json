{
    "author": "František Dvořák",
    "brief": "Jdete k doktorovi s bolavou pravou rukou, ten vám zhmoždí loket na levé a předepíše léky na astma. Nějak tak jsme dopadli, když jsme chtěli prověřit, jak si běžné autoservisy poradí s banální prohlídkou auta. Z figurantky a její modré fabie si často udělaly kasičku.",
    "category": "auto",
    "comments_num": "225",
    "content": "Nechat si před koupí ojetiny odborně zkontrolovat její stav je úkon, který je v dnešní džungli trhu s ojetinami nutností. Jak ale ukázal náš nezávislý test devíti servisů s mladou figurantkou a její 16 let starou Škodou Fabií, odbornost a serióznost je pro některé servisy neznámým pojmem. Naúčtovat si tučné částky jim jde, s odborností je to občas tristní. Výsledky naší prověrky náhodně vybraných tuzemských servisů možná leckoho překvapí. Nedivíme se, překvapily i nás.\nFigurantku jsme vybavili autem a jednoduchou historkou: od svého strýce dostala nabídku k výhodnému odkoupení auta. Na dojíždění do Prahy za prací je to ideální volba, bonusem je znalost předchozího majitele. Oslovila tedy servisy, které má v dosahu, vždy se dopředu telefonicky objednala. \nNaší nastrčené zákaznici byla partnerkou modrá Škoda Fabia 1.4 MPI z roku 2000 po prvním majiteli s poctivě najetými 189 tisíci kilometry, která byla během záruky udržována výhradně v autorizovaném servisu, poté následovaly různé neautorizované autodílny.\nMladá žena také věděla o jedné závadě, kterou při předávání auta servisu vždy hlásila: vozu nefunguje centrální zamykání (zámek dveří spolujezdce). Po servisu chtěla vyčíslit opravu této závady, ovšem zdůrazňovala, ať poruchu zatím neopravují. K tomu objednávala i důkladnou celkovou kontrolu vozu a vyčíslení ceny za opravu všech nalezených závad tak, aby auto spolehlivě zvládalo následný plánovaný každodenní provoz (asi 60 km). Ráda by totiž auto, které spolehlivě sloužilo v rámci širší rodiny a u kterého zná jeho bezproblémový původ, užívala delší dobu. A je do něj ochotna zainvestovat. Šarmantní žena měla přijímacímu technikovi naznačit, že pokud bude se servisem spokojena, svěřila by mu auto do péče, měla také servismanům dát najevo, že o autech toho z hlediska techniky a servisu moc neví. \nDalo by se říci, že se jedná o ideální situaci, kdy máte ojetý vůz před koupí k dispozici delší dobu, abyste o něm zjistili, co se dá. Jenže kvůli naprosto odlišné kvalitě náhodně vybraných servisů se to ukázalo být podobnou sázkou do loterie jako samotná koupě ojetiny.\nPřed začátkem testu jsme vůz nechali důkladně zkontrolovat a pak jej ještě diagnostikovat dle předpisů výrobce pro tento model v autorizovaném servisu. Měli jsme tedy přesné informace, co s autem doopravdy je. Odhalili jsme i příčinu občasného zápachu paliva v interiéru, ale počítali jsme s tím, že je tak atypická, že ji žádný servis patrně neodhalí. Jaké další závady měly být servisem bezpodmínečně zjištěny a jaké jsou jejich příčiny a správný postup odstranění, najdete v tabulce.\nVzhledem k tomu, že v tomto případě neporovnáváme cenu za klasický servis, ale testujeme schopnost servisů odhalit závady, nemá cena zaplacená za prohlídku v našem hodnocení nejvyšší váhu. Pokud by námi nastrčená slečna chtěla auto koupit, za prohlídku by i ráda rozumně připlatila, kdyby měla garanci pečlivého a férového přístupu. Pokud byl totiž servis při zjišťování závad pečlivý a našel jich více, je logicky vyšší i cenová nabídka na jejich odstranění. A naopak, pokud servis našel jen některé vady, mohlo by se na první pohled zdát, že je levný pro následnou opravu vozu, a to tím spíše, že některé servisy nabízely náhradní díly z vrakoviště.\nJako vodítko cenové hladiny i pro následné opravy mohou celkem dobře posloužit ceny, které si v servisech řekli za prvotní prohlídku vozu. A kdo si myslí, že umaštění pánové z nejbližší garáže budou řádově levnější než servisní sítě nebo autorizovaný servis, je, jak se v testu ukázalo, na omylu. \nOno se naší sondou vůbec potvrdilo, že poměr ceny a poskytnuté služby je v leckterém servisu doslova žalostný, a to tím spíše, že figurantka pečlivě mapovala a zohledňovala také způsob komunikace, vysvětlení problému a doporučených oprav a vůbec celkový dojem z návštěvy toho kterého servisu. \nSkoro bychom řekli, že některé servisy viděly v naší neznalé ženě ideální terč. Jinde naopak neznalé zákaznici rozdělily závady na „opravit co nejdříve“ a „abyste věděla, ale počká to“. A některé dokonce našly závady, které je „potřeba opravit“, i na dílech, které byly v pořádku.\nPřekvapivé rozuzlení\nJe jasné, že u 16 let starého vozu s nájezdem takřka 200 tisíc kilometrů lze nalézt závad a poškození výrazně více a ani jsme neočekávali, že by v některém servisu během prvotní prohlídky za pár stovek našli všechny. Ale to, že čtyři servisy z devíti nenajdou ani jednu z těch závažnějších, jsme nečekali. A že jeden z těchto servisů nám ještě další závadu podle všeho sám přivodí, nás ani nenapadlo.\nByť byl i rozdíl v cenách za prohlídku – od 0 Kč do 1 500 Kč, dá se říci, že v průměru si na takovou prvotní analýzu auta připravte zhruba tisícovku. Což není zase tolik, ale smutné je, jak moc se liší služby, které za vynaložené peníze dostanete, nebo vlastně nedostanete.\nU neautorizovaných servisů, které jsou však součástí větší sítě, je patrný solidní přístup k zákazníkovi a snaha o dodržování základních standardů. Test rovněž ukázal, a to bylo pro nás rovněž překvapení, že vyloučit z výběru servisů i u takto starého auta autorizované servisy dané značky jen na základě dojmu, že ‘tam to bude drahé’, by byla velká chyba. Jeden autorizovaný servis provedl prohlídku dokonce zcela zdarma a druhý měl v porovnání s ostatními cenu naprosto konkurenceschopnou. Vzhledem k počtu závad, které testované autorizované servisy odhalily, mají naopak poměr cena/výkon nejlepší. A to o to více, že zatímco u všech neautorizovaných servisů se doba prohlídky počítala v dnech a v jednom případě trvala dokonce týden, ve „značkových“ servisech byli hotovi v řádu hodin.\nTest ukázal, že pokud autům nehovíte, nebo nemáte dobrého známého automechanika, jste vydáni napospas servisům opravdu velmi rozdílných kvalit. Stejně tak se potvrdilo, že cenou ani „známou firmou“ se také příliš řídit nedá. Do autorizovaného servisu se se starším autem asi každému nechce, ale ukazuje se, že minimálně za diagnostikou závad se vyplatí jet k těm, kteří musí přesně dodržovat dané standardy a vozy dané značky znají.\nPodrobné hodnocení\nMetodika hodnocení:\nV celkovém hodnocení jsme nejvyšší váhu (60 %) kladli na diagnostiku vozu - počet správně odhalených závad, dále jsme hodnotili cenu za prohlídku (20 %) a čas strávený v servisu a jeho přístup dle hodnocení figurantky (20 %). Celková známka vychází z tohoto hodnocení a v závorce jsou uvedena přidělená procenta podle jednotlivých kritérií.\nAuto Styl (autorizovaný servis Škoda)Jeremiášova, Praha 5\nTelefonát se slečnou na recepci proběhl týden před volným termínem, recepční si tehdy vyžádala číslo VIN a registrační značku vozu. V domluvený den se zákaznice ujala recepční, která ji předala přijímacímu technikovi, ten sepsal zakázkový list. „Poté jsme šli k vozu, kde si technik opsal stav tachometru a upozornil mě na kosmetické nedostatky - škráblé dveře a nárazník,“ líčí figurantka. „Domluvili jsme se, že mi během odpoledne zavolá s informacemi po prohlídce.“ Technik se ozval asi za dvě hodiny s tím, že vůz je prohlédnutý a že během 30 minut bude připraven k vyzvednutí. „Při vrácení mi sdělil, že vůz je na svůj věk v dobrém stavu a že opravy by bylo ideální rozdělit na nutné, které je potřeba udělat hned, a u dalších věcí v případě, že bych chtěla vůz uvést do perfektní kondice, bych měla zvážit finanční hledisko.“ Po prvotní kontrole zákaznici sdělili poměrně dost závad, které doporučují opravit co nejdříve: motor pro spouštěč okna (cena 3 726 Kč), vodicí mechanizmus spouštění skla (cena 1 632 Kč, poškozen v prvním servisu), drážkový řemen (cena 412 Kč), spodní kryt motoru (cena 1 052 Kč), přetěsnění olejové vany, přesazení vyoseného volantu a výměna žárovek v blinkrech (jsou oloupané). \nDále zjistili, že přední kotouče mají korozi z vnitřní strany, ruční brzda má dlouhý krok, korozi zadních bubnových brzd, navrhli rozleštění světlometů, všimli si chybějící antény a výhledově doporučují také výměnu předního tlumiče výfuku (cena 1 840 Kč) a výměnu řídicích tyčí a čepů. Ve voze byl také cítit zápach benzinu, mechanik dotáhl matici v motoru, takže by již zápach neměl být cítit. „Technik mě požádal, abych zavolala, pokud by zápach paliva po dotankování byl stále cítit, že budou případně hledat dále,“ dodává zákaznice. Za prohlídku vozu nic neplatila. Servisy Škoda sice systémově nabízejí prohlídku ojetiny zdarma, ale jen pro novopečené soukromé majitele vozů starších čtyř let, což nebyl případ naší figurantky. Servis patrně chtěl potenciální zákaznici přilákat. Servis odhalil všechny „testovací“ závady (příčina zápachu paliva v interiéru ovšem nebyla diagnostikována správně). Celkový rozpočet na opravy včetně těch, které nejsou nutné, vyčíslil na 26 443 Kč, zákaznici ovšem nabídl slevu v rámci nabídky pro majitele starších vozů značky.\nTUkas Auto Adámek s.r.o. (autorizovaný servis Škoda)K Vltavě 33, Praha 4\nPrvní telefonát s přijímacím technikem proběhl necelý týden před příjmem vozu. Po úvodním pohovoru si přijímací technik šel prohlédnout vůz, vyplnil si do poznámek stav tachometru a vyzkoušel funkčnost dveří. Otevřel kapotu, aby viděl do motoru, a ihned hlásil, že někde je olej. „Veškeré tyto informace zapsal do zakázkového listu a ptal se mě, kdy si vůz vyzvednu. Požádala jsem o následující den dopoledne. Dvě hodiny od zanechání vozu v servisu mi přišly na e-mail fotografie podvozku, brzdových kotoučů a rozebraných dveří s tím, že vše vysvětlí při vyzvednutí vozu. Hned nato jsem dostala SMS zprávu, že vůz je připraven k vyzvednutí. Tudíž celková kontrola trvala 2,5 hodiny,“ vypočítává naše nastrčená klientka. První slova technika při předávání byla, ať zákaznice raději vůz nekupuje, pokud ho chce mít „jako nový“ a pokud není opravdu za velmi dobrou cenu. \nNašel si v počítači fotky a vysvětloval závady, které je potřeba opravit: mírný únik kapaliny z omezovače zadních brzd, dlouhý krok ruční brzdy, netěsnost víka čerpadla palivové nádrže, což způsobovalo únik a zápach paliva (byla to reálná příčina tohoto problému), koroze brzdových kotoučů, koroze vedení (trubky) servořízení, poškozený pravý přední podběh a spodní kryt motoru, únik oleje z vany motoru (+ její lehká deformace) a těsnícího kroužku (simerinku) klikové hřídele, únik oleje z převodovky, slepnoucí paraboly předních mlhovek, poškozený držák mechanismu stahování pravých předních dveří + chybějící motorek ovládání okna, poškozená elektroinstalace dveří, vadný vodicí mechanismus stahování pravých předních dveří (podloženo dřevem) a chybějící prut antény. Dále zmínil korozi středního dílu výfuku a doporučil případnou výměnu (+ dvě spony), poničený znak Škoda vpředu i vzadu. Dále byl zátěžovým testem odhalen dosluhující akumulátor, uvolněný kryt pojistek v motorovém prostoru, matné kryty předních reflektorů (doporučují rozleštění) a vadná funkce zadního ostřikovače. Protože jsou autorizované servisy propojeny, technici zjistili, že nedávno byl vůz v jiném servisu (Auto Styl). Při zkušební jízdě zjistili vyosený volant. Celkem vyčíslili opravy na částku 57 253 Kč, s kombinacemi různých slev by cena klesla o asi 15 %. Cena za kontrolu vozu činila 981 Kč, servis ovšem neodhalil opotřebení drážkového řemene alternátoru.\nAutoservis Braný, s.r.o. (síť BOSCH)U Elektry 650/2, Praha 9\nTelefonická objednávka proběhla standardně. V domluvený termín zákaznice vůz přivezla do servisu, kde ji přijal technik, který jednal velmi profesionálně, stejný dojem měla i ze servisu. S informacemi se ozvali následující den, jak bylo domluveno. Další den při vyzvednutí zákaznici technik sdělil, že v pravých předních dveřích chybí mechanismus stahování oken a zámková jednotka. Celkově by prý tato oprava přišla na 6 800 Kč včetně DPH - cena mechaniky 4 500 Kč, zámek 1 500 Kč a práce 800 Kč. Dále dal ke zvážení preventivní výměnu předních brzdových hadic, která by celkově činila okolo tisícovky, a také opravu úniku oleje pod vanou (doporučeno přetěsnění). Servis také objevil vadný simerink poloosy a korozi na chladiči. Celková cena oprav by činila asi 11 000 Kč. Celkově měl servis solidní přístup, což dokládá i sympatická cena prohlídky, která činila 298 Kč. S touto částkou byl tento servis druhý nejvýhodnější ze všech. Nalezl ovšem jen jednu z šesti „testovacích“ závad (únik oleje).\nAuto-Pneu servis Kofi (síť AUTO KELLY)Mezi Vodami 25, Praha 4\nPříjem vozu proběhl výborně, přijímací technik šel ven k vozu, kde si zapsal stav tachometru a vyzkoušel, jak funguje zamykání (oznámená závada). Poté sepsal zakázkový list a slíbil, že se ozvou druhý den. Do servisu nakonec volala klientka a domluvili se na převzetí vozu následující den v poledne. „V domluvený čas jsem si přišla vůz vyzvednout. Chvíli jsem musela čekat, než se mi pán věnoval, ale slušně se omluvil. Pak mě seznámil s vadami vozu,“ popisuje. Servisman tvrdil, že vůz potřebuje nejlépe ihned vyměnit brzdové hadice k brzdičům u předních brzd a dále pak střední díl výfuku, zadní tlumiče a přední brzdové kotouče. Kromě předních brzdových kotoučů se však jednalo o opravy, které nebyly potřeba, auto mělo zmíněné komponenty v pořádku. Zjistili rovněž problém s únikem oleje pod vanou.\nV servisu rozebrali pravé přední dveře a zjistili, že chybí stahovačka okna. Celková oprava by prý stála okolo 10 000 Kč. Nabídli ovšem sehnat díl z vrakoviště za cenu okolo 1 500 Kč, cena nové se má pohybovat okolo 4 000 Kč. Přijímací technik zákaznici ujistil, že pokud vůz projde všemi výše uvedenými opravami, bude vděčně sloužit, že je to dobrá koupě. Celková cena prohlídky činila 1 122 Kč. Z šesti „testovacích“ závad odhalil servis únik oleje a přední brzdové kotouče zralé na výměnu. Naopak doporučil opravy, které nejsou potřeba (brzdové hadice, zadní tlumiče, střední díl výfuku).\nAutoPSMservis, s.r.o. (síť ELIT)Veletržní 39, Praha 7\nV tomto seriózně působícím servisu byla naše modrá fabie pět dní. „V servisu se mnou jednali mile a pán se mi snažil vše vysvětlit,“ popisuje figurantka. Na voze prý servis provedl diagnostiku, klientka ovšem neobdržela žádné dokumenty. Obdržela ovšem soupis potřebných oprav, celkově vyčíslených na necelých 20 000 Kč s tím, že vůz je celkově v dobrém stavu a po investici bude dobře sloužit. Na voze nalezli následující vady, které je prý potřeba opravit/vyměnit: přední kotouče a destičky, dále je vadné gufero na klikové hřídeli, vodní čerpadlo (je v pořádku) a těsnění olejové vany. \nTechnik zákaznici také ukazoval fotografie, proč je potřeba vyměnit díly zadních brzd (čelisti a válečky), což patrně odhadoval v souvislosti s povoleným lanovodem ruční brzdy, ve skutečnosti stačilo nastavit lanovod k ruční brzdě. Servis doporučil také rozleštění předních světlometů a doplnění provozních kapalin. Technik nerozebíral přední dveře, tudíž nezjistil, jaká je přesně příčina závady centrálního zamykání. Celková cena prohlídky činila 1 198 Kč. Nalezl dvě z šesti „testovacích“ závad (přední brzdové kotouče, únik oleje) a naopak doporučil opravy, které nejsou potřeba.\nAutoservis PerfektMalešická 74, Praha 3 - Žižkov\nObjednávka proběhla standardně, volný termín měli až za 7 dní. Když zákaznice přijela, pán na příjmu o rezervaci nevěděl. Vůz přijal, ale dost dlouho trvalo, než sepsal přijímací protokol. Cenu a případné závady po celkové kontrole slíbili zavolat za dva dny, majitel servisu se ozval večer: v pravých předních dveřích prý chybí zámková jednotka a mechanismus stahování okna. Celkovou kontrolu ovšem neprovedli. „Domluvili jsme se, že kontrolu provedou a zavolají následující den, ale neozvali se. Proto jsem majitele kontaktovala další den ráno,“ popisuje figurantka. Nalezli závadu na zadních brzdách, prý to poznali z ruční brzdy. Co přesně to je, ovšem servisman neřekl, protože prý brzdy nerozebíral, oprava by mohla stát asi 3 000 Kč. Také doporučil vyměnit tyčky řízení a spony na výfuku za dohromady asi 2 000 Kč, což však byly úkony, které u vozu nebyly (na rozdíl od dalších oprav) nutné. \nCelková oprava včetně centrálního zamykání a stahování okna byla odhadnuta na zhruba 10 000 Kč v případě, že by se do dveří dávaly nové díly. Nebo nabídli sehnat díly z vrakoviště a tím by mi klesly náklady na opravu o zhruba 3 000 Kč. Vrácení auta bylo po týdnu v servisu podobně chaotické jako předávání: technik neměl připravené podklady na zaplacení, protože faktury vystavuje majitel servisu, který byl velmi zaneprázdněný. Do telefonu říkali, že provedli diagnostiku, nicméně žádné dokumenty zákaznice neobdržela. Za výměnu baterie v klíči, prohlídku vozu a kontrolu dveří zaplatila 1 184 Kč. Kromě neurčitě označené závady na brzdách (ruční brzdě) neodhalil servis žádnou z testovaných závad. Diagnostikovány opravy za celkem asi 10 000 Kč, nicméně opravy se netýkaly závad, které vůz již měl na začátku.\nB+B servisPlzeňská 215/b, Praha 5\n„Již při vchodu do servisu mě překvapilo, že jsem procházela pod zvednutým vozem, abych se dostala do místnosti příjmu objednávek, pravděpodobně zde příliš nedbají na bezpečnost,“ popisuje první dojem figurantka. Vůz byl v servisu jeden den, provedli diagnostiku a kontrolu podvozku i řídicí jednotky. Vůz ovšem neprošel zkušební jízdou, vyoseného volantu si tak servis nemohl všimnout. Servis prohlásil, že vůz je v pořádku. Nemohou ale prý zaručit, že tomu tak bude i nadále, protože je starý. Diagnostika prý ukazuje (servisem blíže nespecifikovanou) chybu, nicméně se tím není třeba zabývat, prý to může být nespočet věcí a věnovali by se tomu až za předpokladu, že budou při jízdě citelné změny v chování vozu (např. že bude mít vyšší spotřebu). Kontrola podvozku prý ukazuje, že ruční brzda není úplně v pořádku, ale nepřikládali by tomu váhu. \nZámek u pravých dveří doporučili vyměnit, nicméně dveře nerozebírali. Viděli, že už rozebrané byly (má se poptat původního majitele, jaký tam byl problém). Na nefunkční dálkové zamykání řekli, že to může být klíčem. Doporučili překódování klíčů, ten, který měli k dispozici, zkoušeli překódovat, ovšem neúspěšně. Zákaznici pak nabídli, aby přijela za 14 dní, protože jejich autoelektrikář má dovolenou a vůz by prohlédl detailněji. Z šesti „testovacích“ závad odhalili jen tu na ruční brzdě. Celková cena za prohlídku vozu činila 850 Kč.\nAutoservis Josef HoulíkNa Křečku 146, Praha - Horní Měcholupy\nDohoda o termínu návštěvy s majitelem a mechanikem v jedné osobě byla vcelku složitá. „Hovořili jsme spolu dvakrát a až napodruhé mi byl schopen říci, ať vůz přivezu ještě tentýž den v odpoledních hodinách. V prvním telefonátu mi řekl, že bude mít čas až v neděli. Přijela jsem o 15 minut dříve, než bylo domluveno, a majitel z toho byl v rozpacích,“ líčí figurantka. „Poté jsme šli zpět do garáže, pán si zapsal do diáře, že bych si auto chtěla vyzvednout nejpozději v pondělí (byl pátek) a že mi zavolá, na kolik by vyšla oprava a zda budou potřeba další opravy.“ Servisman požádal zákaznici, aby mu nechala technický průkaz, aby mohl vůz projet. Nedostala ovšem žádný doklad o převzetí vozu. Za dva dny mechanik volal s tím, že pravé přední dveře musel rozebrat, aby mohl najít příčinu nefunkčního zámku a že je potřeba nový motorek a stahovačka. „Řekl mi, ať se zeptám strýčka, zda „motorek nemá doma pod postelí“. V případě, že bych motorek měla, by oprava stahovačky vyšla kolem 3 000 Kč včetně práce,“ popisuje zákaznice.\nJiné závady mechanik nenašel a zákaznici ujistil, že vůz mi bude ještě nějakou dobu sloužit. Prohlídka prý trvala dvě hodiny a má stát 800 Kč. Následující den měla vůz předávat manželka majitele servisu. Technický průkaz ležel na sedadle spolujezdce, zaplatit bylo třeba přesnou částku (zákaznice si musela jít rozměnit do obchodu) a předávající neměla připravený účet - servis ho prý dodatečně pošle e-mailem. Žádnou z šesti „testovacích“ závad servis neodhalil.\nBest Drive servis (síť BEST DRIVE) Pernerova 16, Praha 8 – Karlín \nTento servis celý test zahajoval, naše testovací fabia v něm byla jako v prvním. Telefonický kontakt se servisem působil neprofesionálně. Asistentka na recepci nebyla schopna říci, v jakém rozsahu je možné vůz prohlédnout a co všechno zvládnou případně opravit – servisní síť Best Drive neprovádí jen služby pneuservisu, ale ve webové prezentaci nabízí i komplexní diagnostické a servisní činnosti. Samotný příjem vozu proběhl standardně. Byl vydán písemný přejímací protokol. Při jeho sepisování se technik ptal, jak rychle s kontrolou vozu pospícháme. Servis slíbil, že bude co nejdříve volat ohledně rozsahu zjištěných závad a nákladů na jejich odstranění. \nSlibovaný telefonát ze servisu proběhl dva dny poté v odpoledních hodinách. Technik telefonicky sdělil, že zmiňovaný nefunkční zámek je potřeba celý vyměnit. Mimo to byla nalezena závada u stahování předního pravého okna. Servis tvrdil, že motorek stahování je nefunkční a je potřeba ho vyměnit, podivné je, že před odevzdáním do servisu stahování fungovalo. Celková odhadovaná cena za výměnu motorku stahování okna a zámku se měla pohybovala okolo 6 000 Kč včetně DPH. Na reakci, že cena je poměrně vysoká, technik odpověděl, že vadný díl nemusí být originální, prý z druhovýroby je úplně dostačující. Cenu říct nedokázal, místo toho nabídl zakoupení dílu na vrakovišti.\nPak se ukázalo, že servis již celé dveře rozebral. Zákaznice s opravou nesouhlasila a požadovala uvedení vozu do původního stavu. Servis přesto stále doporučoval opravu s argumentací, že rozebrání dveří trvalo pár hodin. Objednávka byla ovšem jen na diagnostiku závady (pouze prohlídka), takže klientka nesouhlasila. Servis odpověděl, že musí zaplatit alespoň 1 000 Kč za demontáž/montáž dveří spolujezdce. \nPo dalším telefonátu pro upřesnění času vyzvednutí vozu a potvrzení částky za prohlídku bylo zákaznici řečeno, že bude platit 1 500 Kč, protože proběhla navíc i “malá” oprava na děravém tlumiči výfuku. Ten byl ovšem podle předchozí kontroly v pořádku. Umaštěný motor stahování předního okna byl demontován a pohozen na zemi u spolujezdce, okno bylo po opravě podepřeno kusem dřeva. Pravé přední okno bylo špinavé od olejových otisků prstů a stejně tak i sloupek u řidiče. Na vydané faktuře je uvedena diagnostika vozu, zákaznice ovšem neobdržela její výpis. Celková cena opravy byla uvedena až na druhý pokus a nakonec činila 1 500 Kč, auto se ovšem ze servisu vrátilo vlastně v horším stavu, než v jakém tam dojelo. Z šesti „testovacích“ závad žádnou tento servis neodhalil. Doporučené opravy za celkem asi 6 000 Kč, za co přesně by to mělo být, ovšem nespecifikovali.",
    "headline": "Test servisů: laik je vydán napospas",
    "keywords": [
        "Škoda Auto",
        "Škoda Fabia",
        "Astma",
        "Poradna: Autoservis",
        "ojetina",
        "závada",
        "Kotouč",
        "oprava",
        "Servis",
        "autorizovaný servis",
        "Žďár nad Sázavou"
    ],
    "publication_date": "2017-06-24 00:00:00"
}