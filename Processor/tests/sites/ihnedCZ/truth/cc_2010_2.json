{
    "author": [
        "Prima",
        "ČTK",
        "iHNed"
    ],
    "brief": "Pokud se korejská automobilka Hyundai rozhodne definitivně postavit svůj nový závod v ČR, zaměstná v něm 3000 lidí.",
    "category": null,
    "comments_num": "2",
    "content": "Pokud se korejská automobilka Hyundai rozhodne definitivně postavit svůj nový závod v ČR, pak do něj investuje 800 milionů eur, tedy asi 23 miliard korun, a zaměstná v něm 3000 lidí.\nV nedělním pořadu Nedělní partie na TV Prima to řekl ministr průmyslu a obchodu Milan Urban. Původně se hovořilo o investici zhruba jedné miliardy eur. Podmínky investice probírali v Praze zástupci automobilky celý tento týden.\n\"Já jsem v pátek položil na stůl definitivní verzi českého návrhu, o kterém bude jednat, předpokládám do konce února, vedení společnosti Hyundai,\" řekl Urban.\nDokument podle něj obsahuje nejen sliby české strany, ale i závazky korejské firmy. \"Já mohu říci, že nabízíme například prostředky za vytvoření pracovního místa. A zároveň Hyundai se zavazuje, jaká bude výše celé investice. To znamená, že to bude 800 milionů eur,\" doplnil.\nFirma zaměstná 3000 lidí přímo v mateřské firmě, zároveň s tím vzniknou další pracovní místa v dodavatelských firmách a podle Urbana by tak investice přinesla celkem 15.000 pracovních míst. Dosud se počítalo s 3000 přímými místy a více než 10.000 pozicemi v dodavatelských firmách.\nUrban předpokládá, že jednání s automobilkou budou uzavřena do konce února, nebo do začátku ženevského autosalonu, tedy do 2. března. Pokud Hyundai zvolí ČR, vyroste nová továrna v průmyslové zóně Nošovice v Moravskoslezském kraji.\nUrbanův partner v diskusi, předseda Strany zelených Martin Bursík, se zmínil o plánu na vybudování čtyřproudé komunikace do Žiliny, kde má závod partnerská firma KIA.\nPodle něj by bylo daleko výhodnější využít železničního spojení z Frýdku-Místku do Českého Těšína, odkud už vede železniční spojení na Slovensko. \"Ale vůbec to nenarazilo na úrodnou půdu,\" řekl Bursík.\nPodle Urbana však čtyřproudá silnice není předmětem dohody s Hyundai. \"Bude to maximálně rekonstrukce té stávající dvouproudé,\" dodal. Nyní se podle něj jedná o její rekonstrukci.",
    "headline": "Urban: Investice Hyundai v ČR by měla činit 800 mil. eur",
    "keywords": null,
    "publication_date": "2010-01-01 14:31:00",
    "url": "http://ihned.cz/css/allwebs_hh.css"
}