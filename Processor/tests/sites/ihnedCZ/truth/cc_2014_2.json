{
    "author": [
        "Alois Žatkuliak"
    ],
    "brief": "Souboj tenisových titánů Rafaela Nadala a Novaka Djokoviče na letošním...",
    "category": null,
    "comments_num": "6",
    "content": "Souboj tenisových titánů Rafaela Nadala a Novaka Djokoviče na letošním French Open, které startuje v neděli 29. května, zastiňuje vše ostatní. V banku je nejen druhý grandslamový titul z turnaje, který má díky častým maratonským kláním na antuce přívlastek nejtěžší, a vítězná prémie 1,2 milionu eur (téměř 30 milionů korun), ale také první místo ve světovém žebříčku.\nJeště na začátku roku se pozice čtyřiadvacetiletého Španěla zdála naprosto neotřesitelná. Na tenisový trůn usedl loni v červnu a na začátku roku měl před druhým Rogerem Federerem náskok přes tři tisíce bodů, před třetím Djokovičem dokonce přes pět tisíc bodů. Na prahu French Open už vede jen o 405 bodů. A pokud srbský tenista, který v neděli oslaví 24. narozeniny, postoupí v Paříži do finále, vymaže i poslední manko a sesadí španělského rivala z první příčky.",
    "headline": "Djokovičovi stačí na French Open dojít do finále. A bude světová jednička",
    "keywords": [
        "French Open",
        "tenis"
    ],
    "publication_date": "2014-01-01 00:00:00",
    "url": "http://m.ihned.cz/"
}