{
    "author": [
        "ČTK"
    ],
    "brief": "Dvacet osm vteřin od medaile skončil na mistrovství světa v časovce cyklista Jan Bárta, který v Nizozemsku na trati dlouhé 46,3 kilometru dokázal porazit i slavného Alberta Contadora a zajel celkově sedmý čas.",
    "category": null,
    "comments_num": "0",
    "content": "Jan Bárta skončil sedmý mezi světovou cyklistickou elitou na mistrovství světa v nizozemské provincii Limburg v časovce. Zlato, stejně jako loni, získal Němec Tony Martin, Bártovi chybělo k historické medaili 28 vteřin.\nJediný Čech na trati 46,3 km dlouhého závodu ukázal své časovkářské schopnosti, které letos potvrdil i ziskem titulu na mistrovství republiky. Sedmadvacetiletý Bárta startoval v první polovině pole a dlouho se svým časem držel na medailových pozicích. Nakonec na bronzového Vasila Kirijenku ztratil necelou půlminutu, nechal však za sebou například nedávného vítěze Vuelty Alberta Contadora, jenž byl devátý.\n\"Je to vynikající výsledek. Chtěl jsem být do desátého místa, takže to sedmé je skvělé,\" řekl  Bárta. \"Trať mi hodně vyhovovala, navíc to tu poměrně dobře znám, neboť týmový  dům máme nedaleko a na těchto silnicích trénujeme,\" prozradil Bárta.\nPřiznal však, že medaile byla ještě dost daleko. \"Ale časovka mi jde  rok od roku lépe a neustále se v ní zlepšuju. Záleží samozřejmě i na trati, ale  třeba příští nebo přespříští rok bych na ní mohl zkusit zaútočit,\" dodal český cyklista, který se v nedělním závodě s hromadným startem spíš soustředí na to, aby pomáhal lídrům, které určí vedení týmu.\nObhájce zlata Martin sváděl vyrovnaný souboj na dálku s Američanem Taylorem  Phinneym, jenž měl skvělý závěr a ke zlatu mu chybělo pět sekund. Kirijenka  ztratil už minutu a tři čtvrtě. \"Po tom průběhu sezony je to super finiš,\"  pochvaloval si Martin, jenž si při pádu na Tour de France zlomil zápěstí.\nPhinney v závěrečném kopci na Cauberg vypadal, že by mohl úřadujícího  šampiona sesadit, Němci však zůstalo dost energie na poslední stovky metrů.  \"Bylo to ale drsné, protože jsem jel v plném protivětru. Všichni mě považovali  za favorita, ale na Taylora se hodně zapomínalo,\" řekl o Phinneym.\nK Martinovým vážným soupeřům měl patřit i Contador, toho však pozdější vítěz  dojel zhruba na 30. kilometru, i když startoval dvě minuty po něm. \"Docela mě to  překvapilo, protože jsem očekával, že to bude jeden z mých hlavních rivalů v  souboji o titul,\" dodal muž, jenž navázal na úterní zlato krajanky Judith  Arndtové.\nČasovka (46,3 km): 1. Martin (Něm.) 58:38, 2. Phinney (USA) -5, 3. Kirijenka (Běl.) -1:45, 4. Van Garderen (USA) -1:50, 5. Kessiakoff (Švéd.) -1:51, 6. Gruzděv (Kaz.) -1:57, 7. Bárta (ČR) -2:13, 8. Dowsett (Brit.) -2:26, 9. Contador (Šp.) -2:30, 10. Malori (It.) -2:41.",
    "headline": "Titul v časovce udržel Martin, Bárta porazil i Contadora a skončil sedmý",
    "keywords": [
        "Contador Alberto"
    ],
    "publication_date": "2012-09-19 17:03:00"
}