{
    "author": [
        "dom"
    ],
    "brief": "Ministrem financí v letní úřednické vládě Jana Fischera bude dosavadní Kalouskův náměstek Eduard Janota.",
    "category": null,
    "comments_num": null,
    "content": "Po pondělních veletočích s nominacemi na ministra financí, tedy na klíčový post ve Fischerově úřednické vládě, se politici konečně dohodli. Mužem, který sestaví krizový státní rozpočet, bude Eduard Janota.\nPremiér v demisi Mirek Topolánek oznámil Janu Fischerovi, že na místo ministra financí nominuje právě tohoto dosavadního Kalouskova náměstka. Fischer s nominací Janoty souhlasí.\nJanota pracuje na ministerstvu už od 90. let a pokaždé byl šedou eminencí státních rozpočtů. Chtěl zůstat v pozadí i tentokrát a proto v pondělí první nabídku stát se ministrem odmítl. Poté, co šéf ČSSD Jiří Paroubek vetoval Topolánkův návrh ponechat  v ministerském křesle Miroslava Kalouska, však Janota už souhlasil.\nJanota: Kalousek by byl lepší\n\"Stále zastávám názor, že nejvhodnějším kandidátem na tuto funkci je Miroslav Kalousek. Ale nabídku jsem přijal,\" uvedl Janota v tiskovém prohlášení. Janota s Kalouskem konzultoval celou situaci a také na jeho naléhání přijal nabídku.\n\"Do poslední chvíle jsem doufal, že Miroslav Kalousek bude znovu jmenován, od čehož se odvíjelo moje původní negativní stanovisko,\" dodal Janota.\nJanota, vystudovaný ekonom, je náměstkem ministra financí od dubna 1999. V pondělí v rozhovoru pro Českou televizi zopakoval své varování, že pokud chce Česko udržet schodek rozpočtu pod 150 miliardami, musí vláda zmrazit veškeré neplánované výdaje.\nŘekl to pár hodin poté, co Topolánkova vláda na svém předposledním zasedání zvýšila o 3,5 procenta tarifní platy učitelů a dalších státních zaměstnanců.",
    "headline": "Ministrem financí bude ”pan rozpočet”. Janotu přemluvil Kalousek",
    "keywords": [
        "finance",
        "Kalousek Miroslav",
        "Janota Eduard",
        "ministr"
    ],
    "publication_date": "2009-05-05 08:49:00"
}