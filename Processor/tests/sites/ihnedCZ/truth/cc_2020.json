{
    "author": [
        "ČTK"
    ],
    "brief": "Do vyřazovacích bojů postoupili svěřenci kouče Václava Varadi ze třetího místa ve skupině A.",
    "category": "Hokej",
    "comments_num": null,
    "content": "Do vyřazovacích bojů postoupili svěřenci kouče Václava Varadi ze třetího místa ve skupině A, jejich soupeřem budou USA.\nPoražení Dánové nedali ani ve čtvrtém vystoupení na turnaji gól a čeká je série o udržení mezi elitou proti Kazachstánu, který byl nejhorším celkem skupiny B.\nČeský tým začal rozpačitě a moc nechybělo, aby Grundtvig hned zkraje ukončil čekání svého týmu na gól a otevřel skóre, ale vychytal ho Dostál. Na koně posadil jasného favorita zápasu až skvělý part Hrabíka v deváté minutě, když nejprve zastavil útok soupeře, projel až do blízkosti dánské branky, odkud našel zpětnou přihrávkou Kauta a ten poslal Čechy do vedení.\nZanedlouho přišla i první přesilovka a s ní i uklidňující druhá trefa. Zadinovi sice při zakončení do odkryté branky ještě překazil radost parádním zákrokem strážce dánské branky Soegaard, vzápětí přišla ale podobná kombinace na druhé straně útočného pásma a skórující Nečas.\nVelmi povedenou přesilovkou se pak prezentoval i soupeř, ale bez gólové tečky. Ve 27. minutě zachránil při dalším českém oslabení dvoubrankový náskok svého týmu Dostál, když betonem zastavil Schultze. Na druhé straně naopak před polovinou utkání zvýšil Kaut po další skvělé souhře v početní výhodě, když mu ideálně předložil puk Kondelík.\nVe 37. minutě si Dánové zahráli 17 vteřin pět na tři, ale větší možnost si nepřipravili.\nStínem zápasu bylo nepříjemné zranění Gaspara, jenž po tvrdém naražení na branku při bránění dánského útoku opouštěl led na nosítkách. Machala pak nedotáhl blafák v oslabení, Cubars na druhé straně otřel svůj pokus o brankovou konstrukci.\nNecelé čtyři minuty před koncem zamířil na trestnou lavici Galvas a Dánové ve snaze o první gólovou trefu na turnaji sáhli dokonce ke hře bez gólmana. Češi tak mohli zkoušet pálit do opuštění branky a využil toho Král, když vysokým obloučkem z vlastního obranného pásma završil výhru.\nAmeričané porazili v závěrečném utkání skupiny B ve Victorii Finsko 4:1 a skončili druzí o bod za Švédskem, které si pojistilo prvenství výhrou nad posledním Kazachstánem 4:1. Skupinu A ve Vancouveru ovládli Rusové díky vítězství nad domácí Kanadou 2:1.\nSvěřenci trenéra Václava Varadi, kteří skončili díky vítězství nad Dánskem 4:0 ve skupině A třetí, se pro boj o semifinále budou stěhovat z Vancouveru do Victorie. Duel se bude hrát ve čtvrtek ve 2:00 SEČ.\nŠvédy čeká na stejném místě boj se Švýcary, ve Vancouveru se střetnou obhájci triumfu Kanaďané s Finskem a Rusové se Slovenskem. Vítěz tohoto utkání v semifinále narazí na USA či český tým.\nMistrovství světa hokejistů do 20 let - skupina A (Vancouver):\nČesko - Dánsko 4:0 (2:0, 1:0, 1:0)\nBranky a nahrávky: 9. Lauko (Hrabík), 12. Nečas (F. Zadina, Kvasnička), 29. Kaut (Kondelík, Nečas), 58. F. Král (Bukač, Kern). Rozhodčí: Staňo (SR), Ingram - Chaput (oba Kan.), Oliver (USA). Vyloučení: 7:5. Využití: 2:0. Diváci: 10.204.\nSestava Česko: Dostál - J. Galvas, Kvasnička, D. Mikyska, Gaspar, F. Král, Bukač, Šalda - F. Zadina, Kern, M. Kaut - Pekař, Nečas, Plášek - Hrabík, Kondelík, Pour - Machala, Hladonik, J. Jeník - Lauko. Trenéři: Václav Varaďa, Aleš Krátoška a Patrik Eliáš.",
    "headline": "Povinnost splněna. Dvacítka porazila Dány 4:0, ve čtvrtfinále ji čekají USA",
    "keywords": [
        "Hospodářské noviny",
        "noviny",
        "zpravodajství",
        "byznys",
        "ekonomické informace",
        "ekonomika",
        "burza",
        "burzovní zprávy",
        "finanční trhy",
        "politika",
        "domácí politika",
        "zprávy ze zahraničí",
        "kultura",
        "auta",
        "podnikání",
        "technologie",
        "názory",
        "glosy",
        "komentáře"
    ],
    "publication_date": "2019-01-01 00:31:39+01:00"
}