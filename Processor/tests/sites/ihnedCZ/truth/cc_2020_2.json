{
    "author": [
        "ČTK",
        "Sport"
    ],
    "brief": "Aféra kolem údajného úplatku pro Vladimíra Růžičku zaujala ruské novináře, kteří připomínají, že kouč českých hokejistů byl donedávna kandidátem na trenéra Omsku v Kontinentální lize.",
    "category": "Hokej",
    "comments_num": null,
    "content": "Moskva/Bratislava - Aféra kolem údajného úplatku pro Vladimíra Růžičku zaujala ruské novináře, kteří připomínají, že kouč českých hokejistů byl donedávna kandidátem na trenéra Omsku v Kontinentální lize.\nPodle regionálního serveru Archangelsk-INFO v Evropě propuká další hlučný skandál spojený s velkými úplatky ve sportu. Případ, jenž se provalil jen dva týdny před mistrovstvím světa v ČR, zaujal i všechna slovenská média.\nOmský sportovní server dpomsk.ru píše, že Růžička je v Česku mimořádně populární, ale nyní se dostal do krajně choulostivého postavení. \"Zveřejnění skandálního videa spustilo v Česku smršť ohlasů. Vždyť Růžička je hlavním trenérem národního týmu a brzy povede své mužstvo do zápasů domácího mistrovství světa,\" uvádí server.\nGazeta: Je to ostudné obvinění\nK úvahám o angažování Růžičky v omském Avangardu se vrací Gazeta.ru. \"Ještě docela nedávno bylo možné, že se Růžička postaví do čela omského týmu. Problém byl jen v tom, že český hokejový svaz ho nechtěl pustit. Kdyby byl uvolněn, kontrakt by byl uzavřen. Je dobře, že se tak nestalo,\" píše v Gazetě hokejový komentátor Alexej Ševčenko.\n\"Růžička teď přijde o národní tým, vždyť ho obviňují z úplatkářství. U odborníka takové úrovně je to ostudné obvinění. Přijde zřejmě s jakýmsi rozumným vysvětlením, i když o tom lze pochybovat,\" uvádí autor komentáře.\nNěkteré ruské servery už Růžičku odepsaly a jeho vinu považují za hotovou věc. \"Českého hokejového trenéra Růžičku usvědčili z přijetí úplatku,\" píše v titulku server LifeNews. \"Skandál v Česku: Trenéra reprezentace Růžičku usvědčili z korupce,\" oznamuje server Delfi.\nSlováci jsou zatím opatrnější\nO aféře píší i slovenská média. K Růžičkovi, který jako mladý hráč působil během vojenské služby v Trenčíně a z československé reprezentace se zná s řadou Slováků, většinou nezaujímají podobně rázný postoj jako ruská média. Server pluska.sk napsal, že video \"má Růžičku očernit z přijímání úplatků\" a komplikuje českému týmu přípravu na MS.\nNejčtenější slovenský deník Nový čas se pozastavil nad tím, že aféra nepřipravila Růžičku o post reprezentačního trenéra. \"Šéf českého hokeje řešil aféru Vladimíra Růžičky: Výsledek je šokující\", zní na webu deníku titulek článku o středečním rozhodnutí předsedy svazu Tomáše Krále Růžičku neodvolat. \"Okolo celé záležitosti zaznamenané skrytou kamerou je stále hodně otazníků,\" připomíná deník fakt, že trenér přišel již s několika verzemi celé události.",
    "headline": "Rusové: Růžička dělá ostudu. Dobře že neskončil v Omsku",
    "keywords": [
        "Hospodářské noviny",
        "noviny",
        "zpravodajství",
        "byznys",
        "ekonomické informace",
        "ekonomika",
        "burza",
        "burzovní zprávy",
        "finanční trhy",
        "politika",
        "domácí politika",
        "zprávy ze zahraničí",
        "kultura",
        "auta",
        "podnikání",
        "technologie",
        "názory",
        "glosy",
        "komentáře"
    ],
    "publication_date": "2015-04-16 11:38:00+02:00"
}