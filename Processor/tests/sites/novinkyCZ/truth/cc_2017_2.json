{
    "author": "Martin Žemlička, Novinky",
    "brief": "Seat uvádí na český trh druhou generaci rodinného vozu Alhambra. Sedmimístná Alhambra se nabízí s benzínovými a naftovými motory s výkony od 140 do 200 koní. Cena za verzi 1,4 TSI začíná na částce 619 900 korun.",
    "category": "auto",
    "comments_num": null,
    "content": "Všechny modely jsou ve standardním provedení pětimístné, na přání lze vzadu instalovat ještě dvě nouzové sedačky. Praktičnost zvětšují posuvné boční dveře vzadu, které mohou mít na přání elektrické ovládání (pokud si připlatíte, elektricky můžete ovládat i víko kufru). Zavazadlový prostor v pětimístné konfiguraci interiéru nabídne výborných 885 litrů. Motory TDI a TSI se nabízejí s výkony od 103 kW/140 k po 147 kW/200 k.\nMezi novinky patří třízónová automatická klimatizace Climatronic se samostatným ovládáním i pro druhou řadu sedadel, natáčecí bi-xenonové světlomety, panoramatické elektricky ovládané střešní okno, asistent pro samočinné ztlumení dálkových světel a parkovací asistent, který dokáže zaparkovat vůz v podélném i příčném směru.\nCena základního modelu s motorem 1.4 TSI 110 kW/150 k činí 619 900 Kč, se vznětovým motorem 2.0 TDI 103 kW/140 k stojí nová Alhambra 721 900 Kč. Vozy je možné objednávat už nyní, první dorazí do Česka v průběhu října. Alhambra je postavena na základech VW Sharan.",
    "headline": "Druhá generace Seatu Alhambra se začíná prodávat v Česku",
    "keywords": [
        "SEAT Alhambra",
        "AutoMoto"
    ],
    "publication_date": "2010-09-23 00:00:00"
}