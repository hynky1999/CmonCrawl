{
    "author": [
        "mb",
        "ČTK",
        "Novinky"
    ],
    "brief": "Před 140 lety, 14. února 1878, se narodil nejslavnější konstruktér značky Tatra - Hans Ledwinka. Absolvent průmyslové školy v rakouské Vídni nastoupil v roce 1897 do firmy Nesselsdorfer Wagenbau-Fabriks-Gesellschaft a stál u zrodu automobilu NW Präsident. Firma se přejmenovala na Tatru, Ledwinka stvořil „tatrovácký” páteřový rám, základ legendárních Tatrovek 11, 77 a 87.",
    "category": "AutoMoto",
    "comments_num": null,
    "content": "Tatra byla založena v roce 1850 Ignácem Šustalou v Kopřivnici (Nesselsdorfu) jako výrobce bryček a kočárů. Jméno Tatra se však objevuje až v roce 1919. V roce 1897 vznikl první osobní automobil  NW Präsident.\nNa konstrukci Präsidentu se podílel i Hans Ledwinka, tehdy čerstvě nastoupivší konstruktér. Od té doby bylo uplatnění v kopřivnické automobilce dominantou jeho kariéry. Pracoval v ní se dvěma přestávkami v letech 1902–1905 a 1916–1921 až do konce druhé světové války v roce 1945.\nTatra 11, první automobil s tatrováckým páteřovým rámem Hanse Ledwinky\nFoto: Profimedia.cz\nČasem se stal technickým ředitelem a později šéfem celé továrny. Pod jeho vedením vznikaly vozy, které měly řadu unikátních řešení. Mimo jiné jako první zavedl do sériové výroby brzdy na všech kolech.\nV roce 1923 představil tzv. páteřový rám – zcela novou koncepci automobilu, které se dodnes říká „tatrovácká”. Jejím základem je podvozek tvořený centrální nosnou rourou s nezávisle uloženými výkyvnými poloosami. Vpředu byl umístěn vzduchem chlazený motor a převodovka.\nPrvní z takto řešených vozů, Tatra 11, položil základ celé řadě osobních automobilů. Legendární Tatra 77 se v roce 1934 stala prvním sériově vyráběným vozem s aerodynamickou karosérií. Na ni navázala neméně slavná Tatra 87, která se osvědčila i při slavných výpravách Miroslava Zikmunda a Jiřího Hanzelky.\nKonečně v cíli. Po dvou tisících kilometrech.\nFoto: Pavel Otevřel\nLedwinkovy zásluhy na rozvoji českého automobilového průmyslu jsou nezpochybnitelné. Přesto po druhé světové válce, ve vysokém věku, strávil pět let v komunistickém vězení – za údajnou kolaboraci s nacisty. Jako vysoce postavený muž velké automobilky s nimi však nemohl za války nekomunikovat.\nPo propuštění mu Tatra nabídla návrat do firmy. Toho ovšem nevyužil, odstěhoval se do Rakouska a později do německého Mnichova, kde 2. března 1967 ve věku 89 let zemřel. V roce 1992 byl posmrtně rehabilitován a jeho soudní proces byl označen za zmanipulovaný. V roce 2007 byl uveden do automobilové síně slávy.",
    "headline": "Před 140 lety se narodil Hans Ledwinka, nejslavnější konstruktér Tatry",
    "keywords": [],
    "publication_date": "2018-02-14 13:33:00",
    "url": "https://www.novinky.cz/auto/clanek/pred-140-lety-se-narodil-hans-ledwinka-nejslavnejsi-konstrukter-tatry-40060562"
}