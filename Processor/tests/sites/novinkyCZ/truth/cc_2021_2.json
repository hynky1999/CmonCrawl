{
    "author": [
        "mb",
        "Novinky"
    ],
    "brief": "Ještě se ani pořádně neukázalo a už sbírá rekordy. Pravda, tenhle je „jen“ ve své třídě, ale i tak je čas 7:42,34 na Severní smyčce Nürburgringu úctyhodný. Stejný čas zajížděly jen pár let staré špičkové sporťáky Porsche.",
    "category": "AutoMoto",
    "comments_num": null,
    "content": "Představení prvního ryze elektrického Porsche s názvem Taycan se odehraje až za několik dní. Přesto – nebo možná právě proto, abychom se všichni těšili – se už nyní dozvídáme o úspěchu – rekordu vozu na Severní smyčce Nürburgringu.\nJe to sice „jen“ rekord ve své, poměrně úzce specifikované třídě – silniční čtyřdveřové bateriové elektromobily –, ale i tak to je úspěch. Čas 7:42,34 staví taycan na roveň takovým porsche, jejichž schopnosti bude málokdo zpochybňovat - Caymanu GT4 gen. 981, který zajel stejný čas v roce 2015, a 911 GT3 gen. 997, kterou zase řídil legendární závodník Walter Röhrl.\nPrototyp Porsche Taycan na Severní smyčce Nürburgringu.\nFoto: Porsche\nTaycan jel variantu trati, která už dnes není pro oficiální pokusy o rekord tak běžná – měla délku 20,6 km. Např. prototyp Volkswagen ID.R, který letos zajel absolutní rekord elektromobilů, jel na plné variantě trati s délkou 20,832 km. Jeho čas byl 6:05,336.\nTato zatáčka se jmenuje Aremberg a nepatří k nejjednodušším úsekům trati.\nFoto: Porsche\nAutomobilka uvedla, že oním rekordním vozem je varianta se dvěma elektromotory o celkovém výkonu větším než 600 koní; přesné číslo neuvedla. Samozřejmostí je pohon všech kol a vůz má „Porsche 4D-Chassis Control“.\nTo je systém, který má analyzovat a synchronizovat všechny systémy šasi, a to v reálném čase. Má to zahrnovat adaptivní vzduchové odpružení a elektromechanickou stabilizaci bočních náklonů, to vše s cílem podat co nejlepší výkony. Na detaily tohoto systému si ale budeme muset ještě pár dní počkat.",
    "headline": "Porsche Taycan zajelo rekord na Nürburgringu. Rovná se špičkovým sporťákům",
    "keywords": [],
    "publication_date": "2019-08-26 15:47:00"
}