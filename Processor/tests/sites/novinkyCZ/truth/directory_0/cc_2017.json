{
    "author": [
        "Martin Žemlička",
        "Novinky"
    ],
    "brief": "Britský Lotus se postaral o největší překvapení na pařížském autosalonu. Kromě studie městského auta a silnější verze Evora S představil tři zcela nové automobily - Esprit, Elise, Elan, Eterne a Elite.",
    "category": "AutoMoto",
    "comments_num": null,
    "content": "Britská automobilka uvedla v Paříži pět nových modelů, silnější verzi Evory S a studii městského auta City Car. Mimochodem, Lotus je jednou z mála světových automobilek, která nemá v Česku své oficiální zastoupení.\nLotus Elite - Paříž 2010\nFOTO: maž, Novinky\nNejprve se podívejme na model Elite, který automobilka Lotus ukázala ještě před začátkem autosalonu: Nový Lotus Elite má vepředu umístěný motor a poháněná zadní kola. Studie, kterou automobilka prezentuje v Paříži, je dlouhá 4,6 metru a pouze 1,32 metru vysoká. O pohon se stará pětilitrový osmiválec s výkonem 620 koní a 720 Nm točivého momentu. Auto by mělo být těžké zhruba 1,6 tuny, zrychlení 0-100 km/h proběhne za 3,5 - 3,7 vteřiny a nejvyšší rychlost by měla činit 315 km/h. Prodej sériové verze je plánován až na rok 2014.\nLotus Elite - Paříž 2010\nFOTO: maž, Novinky\nDalším modelem je Esprit, konkurent kupříkladu Lamborghini Gallardo. Esprit pohání pětilitrový osmiválec s výkonem 550 koní (405 kW). Výsledkem je zrychlení 0-100 km/h za 3,5 s a nejvyšší rychlost 330 km/h. Motor půjde točit až do 8500 otáček a hmotnost vozu bude příznivých 1450 kilogramů. V prodeji od počátku roku 2013.\nLotus odtajnil i model Eterne, což je čtyřdveřový luxusní sedan podobný například Porsche Panamera či Maserati Quattroporte. Poháněná budou zadní kola, počítá se i s pohonem 4x4. O pohon se stará přeplňovaný osmiválec s výkony 620 koní (456 kW) a 720 Nm. Nejvyšší rychlost činí 315 km/h, v prodeji až od jara 2015.\nLotus Eterne - Paříž 2010\nFOTO: maž, Novinky\nDalším novým Lotusem je Elise, malé sportovní auto s pohonem zadních kol. Jeho konkurentem bude například Nissan 370Z. Lotus pohání přeplňovaný dvoulitrový čtyřválec s výkonem 320 koní (235 kW) a 330 Nm točivého momentu. V nabídce bude šestistupňová manuální převodovka nebo sedmistupňový automat. V prodeji bude tento malý sporťák také až v roce 2015.\nElan – pátý model Lotusu uvedený ve světové premiéře na pařížském výstavišti. Jeho jméno využíval Lotus v šedesátých letech, podobně jako u ostatních nových modelů s výjimkou Eterne. Elan se začne prodávat až za tři roky a mezi jeho hlavní konkurenty bude patřit kupříkladu Porsche 911. Přeplňovaný čtyřlitrový šestiválec klasicky pohání zadní kola a nabídne výkon 450 koní. To bude stačit na zrychlení z klidu na 100 km/h za 3,5 s a maximální rychlost 310 km/h. Hmotnost vozu je příznivých 1295 kg a Lotus uvažuje i o hybridní verzi.",
    "headline": "Největší překvapení v Paříži: pět nových modelů Lotusu",
    "keywords": [
        "lotus",
        "AutoMoto"
    ],
    "publication_date": "2010-10-06 12:30:00"
}