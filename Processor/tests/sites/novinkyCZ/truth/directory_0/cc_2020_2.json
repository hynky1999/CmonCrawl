{
    "author": [
        "Dana Jakešová",
        "Právo"
    ],
    "brief": "Umyvadlo je dominantou koupelny. Dvojnásob to bude platit, sáhnete-li po některém z aktuálních trendů – umyvadlové míse na desce či umyvadle geometrických nebo atypických tvarů.",
    "category": "Bydlení",
    "comments_num": null,
    "content": "Umyvadlo je jednoznačně nejpoužívanějším předmětem v koupelně. Proto musí vyhovovat vysokým nárokům na pohodlí a kvalitu.\nNavíc ale plní estetickou úlohu, dodává koupelně atmosféru. Tomu odpovídají i současné trendy.\nKeramika\nKlasikou v materiálech zůstává stále keramika. Prim ovšem hrají ztenčené verze.\nZatímco klasická keramická umyvadla mají tloušťku hrany 8 až 10 mm, nejtenčí moderní umyvadla dosahují tloušťky jen 3 až 4 mm.\nVe speciální směsi, která se k výrobě těchto umyvadel používá, je mj. i korund, což je velmi tvrdý nerost. A právě díky němu jsou moderní tenkostěnná umyvadla křehká opravdu jen na pohled.\nJejich tvary vynikají spíše pozvolnějšími křivkami. K dostání jsou kruhová, obdélníková či elipsová. Ostré linie keramika neumí.\nLitý mramor\nCo neumí keramika, to ale dokáže kompozitní materiál nazývaný litý mramor. Vyrábí se ze směsi mletého dolomitu a dalších druhů vápenců s polyesterovou pryskyřicí. Díky tomu si zachovává vlastnosti přírodního originálu (mramoru), zároveň eliminuje jeho nevýhody.\nUmyvadla z litého mramoru vynikají precizně ztvárněným designem, který nedává prostor nepřesnostem, mají jasně definované hrany a dokonale rovné hladké plochy. Mohou mít různé geometrické, ale i zcela atypické tvary.\nMateriál tak hojně využívají i přední designéři. Například český designér Kryštof Nosál z něj pro značku Ravak navrhl set umyvadel Moon, opakovaně oceněný mezinárodními i domácími porotami v oblasti designu, nebo novější umyvadla Solo v setu s novou volně stojící vanou.\nVelká i malá, bílá i barevná\nLimitovat vás při výběru nemusí ani velikost koupelny. Při možnostech kombinace nejrůznějších tvarů a velikostí si vybere opravdu každý. Umyvadla se totiž vyrábějí v mnoha šířkách. Kromě nejběžnějších 55, 60 a 65 cm se vyrábějí i v šířce 80 cm.\nV opravdu velké koupelně si můžete dovolit i dvě umyvadla nebo dvojumyvadlo. Třeba Jika má v nabídce dvojumyvadlo v šířce 130 cm.\nZkrátka ale nepřijdou ani ti, kteří v koupelně bojují s nedostatkem místa. Pro ty jsou vhodným řešením malá umyvadla, která mají šířku jen 40 cm, Laufen má v sérii Sonar i umyvadlo, jehož vnitřní šířka je pouhých 34 cm.\nZůstat nemusíte ani u bílé barvy. K dostání jsou totiž i barevná umyvadla, široký sortiment nabízí např. Sapho. Vybrat si můžete třeba z černé, šedé, pískové či červené. Zajímavé odstíny nabízí série Attila či Murano. Z umyvadel série Priori na vás dýchne orient.\nTrend, který nepomine\nRovněž způsobů instalace se nabízí hned několik. V nabídce výrobců jsou zápustná umyvadla nebo klasická nástěnná, která se obvykle kombinují s podumyvadlovou skříňkou.\nKdo má rád extravagantní styl, může sáhnout po sloupovém umyvadle. V nabídce je má např. Laufen.\nAbsolutním trendem dnešních koupelen jsou umyvadla položená na desce. Desku totiž můžete přizpůsobit jakémukoli prostoru. Může být jen minimální, nebo naopak dlouhá, klidně od zdi ke zdi. Získáte tak velkou odkládací plochu. Pro velkou rodinu se na velkou desku vejdou dvě umyvadla vedle sebe.\nPlusem je také skutečnost, že umístění vodovodní baterie se nemusí řídit přesně určeným místem. Umyvadla určená na desku nemají totiž otvor pro baterii. Tu si můžete umístit přesně tam, kde se vám to bude hodit – klasicky za umyvadlem nebo třeba z boku.\nV každém případě vhodnější je vyšší stojánková baterie, ideálně kolem 30 cm. Variantou může být i baterie zabudovaná do zdi pod omítku nad umyvadlem.\nU desky dbejte na kvalitu provedení\nDekor desky pod umyvadlo může být takřka jakýkoliv, zvláště u těch z kompozitního materiálu (umělého kamene). Častější jsou však desky z masivního dřeva nebo z dřevotřískových desek upravených lakováním či dýhováním.\nPři výběru těchto desek pod umyvadlo je proto velmi důležitá její impregnace, nesmí být jen povrchová, musí být hloubková.\nPřece jenom prostor kolem umyvadla přichází velmi často do kontaktu s vodou. Dalším rizikovým místem při pronikání vlhkosti dovnitř desky jsou její hrany, které by měly být lepeny polyuretanovým lepidlem. To vytvoří na hraně vodotěsný spoj.\nJak upozorňuje Aleš Brožík z firmy Ravak, jestliže se vlhkost jednou dovnitř dostane, dochází k nevratným změnám, materiál nabobtná, začne se postupně drolit a velmi rychle doslouží.",
    "headline": "Hitem jsou umyvadla na desce",
    "keywords": [],
    "publication_date": "2020-05-12 09:19:00"
}