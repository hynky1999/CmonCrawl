{
    "author": [
        "ČTK"
    ],
    "brief": "Americký prezident Barack Obama je přesvědčený, že světové trhy se už mírně vzpamatovaly po britském hlasování o odchodu z Evropské unie a světová ekonomika se v brzké době stabilizuje. Šéf Bílého domu je ale znepokojen z ohrožení dlouhodobého růstu, \"pokud k brexitu skutečně dojde\".",
    "category": "Zprávy ze světa",
    "comments_num": null,
    "content": "První vzkaz, který Obama měl po britském referendu pro premiéra Davida Camerona a německou kancléřku Angelu Merkelovou, byla výzva, aby \"všichni popadli dech\".\nI když Merkelová i další evropští politici vyzvali k rychlému odchodu Británie z EU, Obama soudí, že by mělo jít o pečlivý, transparentní proces, který Evropané pochopí.\n\"Bude to výzva, těžký proces, který by ale neměl být panický,\" poznamenal šéf Bílého domu. Odchod Britů z EU podle něj ztíží řešení problémů, které vyřešeny být musejí. \"Zvláštní vztah\" mezi Londýnem a Washingtonem se nicméně nezmění. USA jsou navíc připraveny jakkoli pomoci, aby proces odchodu Británie usnadnily.\nObama hovořil na tiskové konferenci uspořádané během třístranného summitu USA, Kanady a Mexika. Řekl, že trojice severoamerických zemí bude pracovat pro zajištění stability světového finančního systému narušeného brexitem.\n\"S přihlédnutím k rozhodnutí Spojeného království opustit EU, budou naše ekonomické týmy spolupracovat v zájmu růstu našich ekonomik a zajištění stability globálního finančního systému. Jsem přesvědčen, že toho jsme schopni,\" uvedl americký prezident.",
    "headline": "Barack Obama věří ve stabilizaci globální ekonomiky po brexitu",
    "keywords": [
        "ekonomika",
        "Obama",
        "Brexit",
        "Amerika"
    ],
    "publication_date": "2016-06-29 23:22:00"
}