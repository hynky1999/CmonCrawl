{
    "author": [
        "Tomáš Pilát",
        "mkp",
        "Marek Blaho"
    ],
    "brief": "Jak si vedl český film v právě končícím roce? Podle kritiků moc dobře ne. Snímků, které opravdu zaujaly, bylo málo a velké úspěchy film až na malé výjimky neslavil ani na mezinárodním poli. Koncem roku na sebe navíc ne úplně v dobrém upozornil i Státní fond kinematografie.",
    "category": "Kultura",
    "comments_num": null,
    "content": "Premiér bylo podle odborníků dost, ale kvality málo. Filmový režisér, producent a člen prezidia České filmové a televizní akademie Ondřej Trojan říká, že by to mělo být naopak.\n„Úroveň současné české kinematografie mi připadá strašně rozkolísaná, dost slabá. Na mezinárodním poli se to projevuje ještě více. O český film zájem není velký. A když, tak se to týká titulů, o kterých diváci ani nevědí, že přišly do kin.“\nJedním z mála českých filmů, o kterých se mluvilo i ve světě, je Cesta ven. Snímek o možnostech a nemožnostech uplatnění Romů se dostal na festival v Cannes.\n„Pro mě pocit, že lidé, kteří nejsou herci, nebyli k tomu předurčeni, se dostali do Cannes, je dobrý,“ váží si účasti na festivalu režisér Petr Václav.\nDo bojů o Oscary vyslala Česká filmová a televizní akademie film Fair Play. Do konečného výběru se nedostal, ale zaujal nejen české diváky.\nFilm o státem organizovaném dopingu v 80. letech minulého století se rodil těžce. „Nikdo o tom nechtěl mluvit, všichni se bojí, nikdo nechce československý sport a sportovce pošpinit,“ připouští režisérka Andrea Sedláčková.\nDo kin se ale letos dostávaly i dokumenty. Jeden z nich, Magický hlas rebelky, si dokonce odvezl z karlovarského festivalu diváckou cenu. Portrét Marty Kubišové natočila Olga Sommerová. A jak zpěvačka vzpomíná, natáčení s ní bylo občas hodně dobrodružné.\nMarta Kubišová a Václav Neckář v dokumentu Magický hlas rebelky  | Foto: Česká televize\n„Olga je pěkný partyzán. Protože já jsem akorát věděla, že se někam ten den pojede. Nevěděla jsem, jestli to bude desítka, nebo dvanáctka. A hlavně mě ta náplň, kterou Olga chtěla, vždycky překvapila.“\nFilmový podzim byl také ve znamení udělení státních vyznamenání režisérům Robertu Sedláčkovi a Filipu Renčovi a rozdělení patnácti milionů korun třem filmovým projektům.\nZ toho deset milionů dostane film o Lídě Baarové režiséra Renče. Část radních Státního fondu kinematografie hned po vyhlášení výsledků řekla, že s tím nesouhlasí. Rozhodnutí je ovšem platné a nevratné.",
    "headline": "Českému filmu právě končící rok moc mezinárodních úspěchů nedopřál",
    "keywords": [
        "kultura",
        "film",
        "2014"
    ],
    "publication_date": "2014-12-30 12:35:00"
}