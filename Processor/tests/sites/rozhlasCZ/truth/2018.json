{
    "author": [
        "Michael Rozsypal",
        "Ondřej Čihák"
    ],
    "brief": "Znovuobnovené trestní stíhání Andreje Babiše, statisícové demonstrace Milionu chvilek pro demokracii, spory kolem odvolání a jmenování ministra kultury. Ale také Národní investiční plán, nejnižší nezaměstnanost v Evropské unii a růst mezd. To jsou jen některé z událostí roku 2019. V pořadu Interview Plus na Českém rozhlasu Plus ho zhodnotil novinář Jindřich Šídlo.",
    "category": "Zprávy z domova",
    "comments_num": null,
    "content": "„Rok 2020 byl pro mě rokem urputné stability. Společnost byla na jednu stranu v pohybu, děla se spousta dramatických věcí, ale vlastně nic extra významného se nestalo,“ vysvětluje publicista.\nI přes všechny problémy, které se například hrnuly na Andreje Babiše, tak zůstává dále neohroženým vládcem české politiky. „Nevyrostl mu tady soupeř, a to je situace, kterou neznáme víc než 25 let,“ míní Šídlo.\nČesko je stabilní, nemá žádné velké problémy sociální. „Máme nejnižší nezaměstnanost v Evropě, solidní hospodářský růst, ale problémy už se začínají objevovat. A urputnost, kterou Andrej Babiš během roku projevoval, nakonec vyústila v to, že vstupuje do třetího roku existence své vlády politicky neohrožen,“ popisuje novinář.\n„Jistá část společnosti ale má už příliš dlouho pocit, že je na té straně, která prohrává... Tito lidé nejsou nespokojeni jenom s vládou a s Andrejem Babišem. Od začátku v tom cítím také vyjádření nedůvěry v opozici.“\nSpojení malých opozičních stran v jednu je podle Jindřicha Šídla velmi složité. „Má to spoustu zádrhelů, od způsobu, jak financovat volební kampaň, až po normální lidské staré křivdy. A 5,1 % nebo 4,9 % je otázka pár desítek tisíc hlasů a je hotovo. V normální zemi by tři strany, tedy KDU-ČSL, TOP 09 a STAN, byly stranou jednou, která má jen různé akcenty,“ dodává.\nOpozice ale není o tolik slabší než Andrej Babiš, jak připomíná: „Jen je jich prostě moc. Také je ale pravda, že jsme tu nikdy neměli situaci, kdy je předseda vlády dva roky stíhán. To se tu nemohlo dít ani za doby Palerma, a protest lidí je v tomto smyslu pochopitelný.“\nČeští Piráti jsou ale prý úplně stranou. „Vymykají se české politice. Je to generační strana, je to vlastně ANO pro lidi, kteří jezdí Uberem. Za ty dva roky jsou zodpovědnější, než jsem čekal. Ivan Bartoš je podle mě jeden z nejschopnějších českých politiků,“ říká publicista.\nPřesto jsou Piráti zcela mimo systém a sami to několikrát dokázali. „Prostě chtějí být proti všem, mohli by v budoucnu vládnout v nějaké koalici třeba s ODS. Ale fundament je ten, že jsou jiní a nechtějí mít společného nic s nikým.“\n„Naše země sice vzkvétá, objektivně prožíváme nejbohatší a nejbezpečnější období svých dějin. Jen to trvá a v tom měl pravdu prezident Zeman ve svém vánočním poselství. Takže tato země vzkvétá, ale příliš pomalu,“ shrnuje rok nejen v české politice Jindřich Šídlo.",
    "headline": "Urputná stabilita. Spoustu se toho dělo, nic extra se nestalo, hodnotí uplynulý rok Jindřich Šídlo",
    "keywords": [
        "Jindřich Šídlo",
        "česká politika",
        "2019",
        "Andrej Babiš",
        "Česká republika",
        "Ivan Bartoš",
        "Piráti",
        "opozice",
        "Miloš Zeman"
    ],
    "publication_date": "2019-12-31 15:13:00",
    "url": "https://www.irozhlas.cz/zpravy-domov/jindrich-sidlo-ohlednuti-za-rokem-2019-politika-andrej-babis_1912311513_kro"
}