{
    "author": [
        "Seznam Zprávy"
    ],
    "brief": "Když se Juan Manuel Ballestero dozvěděl, že se letadlem domů do Argentiny kvůli koronaviru nepodívá, rozhodl se na své plachetnici přeplout Atlantský oceán. Během tří měsíců na moři čelil bouřím i nebezpečným vlnám.",
    "category": "Koronavirus",
    "comments_num": null,
    "content": "Rozhodnutí, že se vydá na plavbu přes Atlantik, aby viděl své rodiče, netrvalo 47letému rodákovi z města Mar del Plata dlouho. Svoji cestu naplánoval během 24 hodin poté, kdy úřady vydaly prohlášení, že kvůli pandemii koronaviru přerušují letecké spojení s Argentinou.\n„Chtěl jsem být s nimi,“ řekl Ballestero agentuře AP, když trávil čas v povinné karanténě. Až po jejím uplynutí se může setkat se svým 90letým otcem Carlosem a 82letou matkou Nildou Gómezovou.\nBallestero, který žije ve Španělsku, pobýval v době vyhlášení karantény na portugalském ostrově Madeira. Příliš neváhal, vzal 200 našetřených eur, nakoupil jídlo a na své plachetnici Skua vyrazil z přístavu Porto Santo na tři měsíce trvající odysseu.\nBollestero se svěřil, že jeho plavbu ohrozily několikrát silné bouře a že málem přišel o život u brazilského pobřeží, kde lodí zmítaly vysoké vlny. Jednoduchá nebyla ani navigace na řece Río de la Plata, na níž leží jeho rodné město. „Teď jsem v klidu, kotvím uprostřed přístavu,“ vyprávěl reportérům po skončení plavby.\nV Argentině musel nicméně zůstat ve své 8,8 metrů dlouhé lodi na 15 dní v karanténě. V té době už ale byl v pravidelném spojení s rodiči. Na cestu se vydal proto, že si byl jistý, že koronavirová pandemie hned tak neskončí. „Přijel jsem domů, je to lidské,“ řekl zkušený námořník, který pracoval na rybářských lodích na Aljašce a v jižním Atlantiku, také ale na oceánografických výpravách za velrybami.\nNejdramatičtější chvíli na moři zažil ale až ve vodách u brazilského pobřeží: „Loď se převrátila, nestihl jsem včas stáhnout plachtu,“ vzpomínal Ballestero s tím, že v Brazílii mu s opravou lodi pomohli.\nNyní si chce od námořních dobrodružství na nějaký čas odpočinout a zůstat v domě ležícím nedaleko bydliště rodičů. „Zasadím zahradu a koupím tři kuřata. Chci být s rodinou,“ těší se.",
    "headline": "Argentinec přeplul Atlantik, aby mohl navštívit během pandemie své rodiče",
    "keywords": [
        "Lodě",
        "Argentina",
        "Koronavirus",
        "Atlantský oceán",
        "Plavba"
    ],
    "publication_date": "2020-06-29 16:51:12"
}