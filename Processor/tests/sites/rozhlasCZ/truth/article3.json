{
    "author": "Daniela Tollingerová, mst",
    "brief": "6. červenec 1415 je jedním z historických dat, která si ze školy nejspíš všichni pamatujeme velmi dobře. Je to den upálení mistra Jana Husa v Kostnici při církevním koncilu. Ten ho jako kacíře odsoudil k smrti, protože odmítl odvolat své učení o nápravě katolické církve, která tehdy zažívala morální úpadek. Husova smrt nakonec vyvolala husitskou revoluci.",
    "category": "veda-technologie",
    "comments_num": null,
    "content": "Pravda vítězí. Slavné heslo reformátora a kazatele Jana Husa je napsané na prezidentské standartě. Jan Hus se narodil v Husinci u Prachatic a podle biskupa plzeňské diecéze Československé církve husitské Filipa Štojdla byl mimořádně úspěšný.\n„Byl kazatelem v Betlémské kapli, měl plno a lidé ho poslouchali, viseli mu doslova na rtech. Byl zpovědníkem královny a dokonce rektorem Pražské univerzity. A dokázal se své kariéry a růstu vzdát pro jednu jedinou věc, a to byla Boží pravda,“ řekl Radiožurnálu.\nJan Hus se inspiroval učením reformátora Johna Wycliffa. Ostře kritizoval poměry v katolické církvi, která se obohacovala prodáváním odpustků. Upozorňoval na její morální úpadek, za který podle historika Martina C. Putny částečně mohl i Karel IV.\n„Jeden z důvodů zvlčení kléru a nespokojenosti veřejnosti byla právě příliš velká moc a sláva církevních institucí, které země nebyla schopna táhnout. V tomto smyslu by se tedy dalo říci, že za to vlastně mohl Karel IV.,“ popsal Putna.\nCírkev Husa kvůli jeho kritice označila za kacíře, jeho učení za herezi a vyloučila ho ze svého společenství. Přesto se Hus v listopadu 1414 dostavil na kostnický koncil, aby se tam z nařčení očistil. Když odmítl své učení odvolat, koncil po několika měsících rozhodl o jeho upálení.\nSvětec nebo kacíř\nPodle historičky Evy Doležalové Jan Hus českou společnost napříč věky rozděloval.\n„Na jedné straně se okamžitě vytvořil obraz Jana Husa jako světce a mučedníka. Proti němu se vytvořil obraz kacíře, který se proměnil ve škůdce a způsobil to, co dnes označujeme jako husitské války, zkázu království a poté také zánik velké slávy Lucemburské doby,“ řekla.\nPostavu Husa jako sociálního reformátora zneužili ve dvacátém století třeba i komunisti.",
    "headline": "Česko si připomíná den upálení mistra Jana Husa. Kritika církve odsoudil koncil před 607 lety",
    "keywords": null,
    "publication_date": "2022-07-06 00:00:00"
}