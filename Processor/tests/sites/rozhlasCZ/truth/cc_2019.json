{
    "author": [
        "Zuzana Švejdová"
    ],
    "brief": "Češi utrácí za dárky víc než loni. Až 31 miliard utratí za dárky pro své blízké zakoupené přes internet. Odhaduje to Asociace pro elektronickou komerci. Nejčastějšími dárky jsou hračky, oblečení a elektronika.",
    "category": "Ekonomika",
    "comments_num": null,
    "content": "Podle společnosti Cetelem za dárky Češi utratí v průměru 5500 korun. V porovnání s loňským rokem je to o 1300 korun více. Za dražšími dárky stojí menší nezaměstnanost a vyšší mzdy. Nízká nezaměstnanost a taky vyšší mzdy se promítají do tržeb obchodníků. Jen na internetu Češi utratí během vánoční nákupní sezony rekordních 31 miliard korun. Odhaduje to alespoň Asociace pro elektronickou komerci.\nCo se letos objevilo v typickém nákupním košíku zákazníka vůbec nejčastěji? Pod stromeček se kupuje vedle oblečení a hraček hlavně elektronika - tedy mobilní telefony, notebooky nebo herní konzole. Lidé se předzásobují taky potravinami - zvýšené prodeje jsou hlavně u ryb, sýrů, masa nebo taky alkoholu. Několikanásobně rostou prodeje tradičních vinných klobás, vánoček a taky cukroví - to si zákazníci objednávají na váhu. Poslední nákupy ale lidé plánují ještě během dneška, takže tržby prodejců dál porostou. Dveře obchodních center se totiž otevřou zase až 27. prosince. Podle Zdeňka Juračky z Asociace českého tradičního obchodu lidé letos dávala přednost hlavně kvalitě.\n„Letos je takovým zajímavým momentem, že zákazník míň spěchá a dává přednost kvalitnímu zboží před kvantitou,“ říká Zdeněk Juračka, předseda Asociace českého tradičního obchodu.",
    "headline": "Až 31 miliard utratí Češi za dárky. Nejčastěji kupují hračky, oblečení a elektroniku",
    "keywords": [
        "peníze",
        "Češi",
        "dárky",
        "ekonomika"
    ],
    "publication_date": "2016-12-23 16:44:00"
}