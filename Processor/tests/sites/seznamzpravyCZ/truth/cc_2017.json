{
    "author": [
        "Sabina Slonková"
    ],
    "brief": "Hon na „trafikanty“ odnesla jen Radmila Kleslová, která se v barvách hnutí Andreje Babiše vrací v podzimních volbách do vrcholné politiky.",
    "category": "Uzávěrka",
    "comments_num": null,
    "content": "Šéf pražských zastupitelů za hnutí ANO Michal Hašek si přišel za funkci šéfa dozorčí rady v Pražské plynárenské na dva a čtvrt milionu korun za rok. Jak se to slučuje se sloganem partaje Andreje Babiše, který před čtyřmi lety hlásal „Zrušte trafiky, volte profíky“?\n„My jsme tam prosadili snížení odměn na polovinu, než tomu bylo dříve,“ vysvětluje v Uzávěrce Sabiny Slonkové radní pro majetek Karel Grabein Procházka. Přesto připouští, že i tak jsou odměny příliš vysoké.\nTo Michal Hašek je považuje za oprávněné, protože členové dozorčí rady, kteří se sešli za rok pětkrát, mají podle něj velkou zodpovědnost.\nNení to jediný příklad, kdy boj s politickými pašalíky hnutí ANO nevyšel. A nejde jen o Prahu. Jak to vypadá na jihu Čech nebo na Prostějovsku, což je domovský region prvního místopředsedy strany Jaroslava Faltýnka? Jak se na přetrvávající praxi dívá bývalá pravá ruka Andreje Babiše Radmila Kleslová, jíž právě trafiky „zlomily vaz“? A jde vůbec politika dělat bez lukrativních postů pro straníky? Podívejte se v novém díle Uzávěrky Sabiny Slonkové nahoře ve videu.\n(Pořad Uzávěrka má premiéru každé druhé pondělí od 20:30 hodin na celoplošné Televizi Seznam. Jak naladit Televizi Seznam u vás doma? Praktický návod ZDE.)",
    "headline": "Bez milionových odměn pro straníky to neumíme, zjistilo hnutí ANO, které hlásalo boj proti trafikám",
    "keywords": [],
    "publication_date": "2018-06-11 07:30:00"
}