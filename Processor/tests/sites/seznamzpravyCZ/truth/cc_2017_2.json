{
    "author": [
        "Markéta Bidrmanová",
        "ČTK"
    ],
    "brief": "O místo po senátorovi za Chrudim je velký zájem. O křeslo se uchází 14 kandidátů. Mezi nimi reprezentační trenér Petr Novák, ale i někdejší mluvčí Paroubkovy vlády Lucie Orgoníková (ČSSD) či exministr kultury Daniel Herman (KDU-ČSL). Na Seznamu vysíláme jejich předvolební Duel.",
    "category": "Duel",
    "comments_num": null,
    "content": "Pro lidovce můžou letošní volby do třetiny Senátu skončit velkým zářezem. Téměř jistou obhajobu mandátu má v rukávu zlínský hejtman Jiří Čunek, pravděpodobně zaboduje i uherskobrodský starosta Patrik Kunčar. KDU-ČSL navíc podporuje těžké váhy, letošní prezidentské kandidáty Jiřího Drahoše či Pavla Fischera.\nSpolečně se Starosty a nezávislými, za něž usiluje o druhý mandát například místopředseda Senátu Jiří Šesták, mohou právě lidovci znatelně posílit.\nNaopak drtivou porážku lze čekat u sociální demokracie, která byla dosud nejpočetnějším senátním klubem. ČSSD obhajuje třináct z celkových 25 mandátů. Podle prognózy svého předsedy Jana Hamáčka může uspět zhruba ve třech případech. Mezi ně by mohli patřit starosta Bohumína Petr Vícha nebo Milada Emmerová na Rokycansku. Kvůli ztrátě mandátů tak téměř jistě přijde o post předsedy Senátu Milan Štěch.",
    "headline": "Herman versus Orgoníková. Budou senátní volby triumfem pro lidovce a debaklem pro ČSSD?",
    "keywords": [],
    "publication_date": "2018-10-02 11:00:10",
    "url": "https://www.seznamzpravy.cz/clanek/herman-versus-orgonikova-budou-senatni-volby-triumfem-pro-lidovce-a-debaklem-pro-cssd-57075"
}