{
    "author": [
        "Jiří Hošek"
    ],
    "brief": "Vztahy s Českem jsou vynikající, ale už jsme společně mohli letět i na „autopilota”, myslí si německý velvyslanec v Praze.",
    "category": "Pořady",
    "comments_num": null,
    "content": "V čele německé vlády stojí od podzimu 2005 žena, která má asi jako první šéf spolkové vlády Českou republiku a Čechy vyloženě ráda.\n„Zájem paní kancléřky o ČR byl vždycky velký, stejně jako její sympatie. Nechává si předkládat materiály od naší ambasády v Praze, aby vývoj ve vaší zemi mohla sledovat. Vždycky zdůrazňovala i svůj soukromý zájem o Česko. Setkávala se s Čechy, které znala ještě ze svých vědeckých let. Často jsme se o takových schůzkách coby úředníci v kancléřství dozvídali až zpětně,“ usmívá se velvyslanec Christoph Israng, který ve spolkovém kancléřství v centru Berlína pracoval přes 8 let.\nČesko-německé vztahy jsou podle Isranga velmi pevné a nedá se říct, že by bylo jedno, kdo zrovna v Berlíně nebo v Praze vládne. Míní, že pořád existuje prostor pro další zlepšování vzájemných kontaktů, aby se dostaly na úroveň, kdy „kurz a rychlost společného letu řídí autopilot”.\n„Vždycky tu za éry paní Merkelové byla ze strany nejvyšších českých představitelů vůle jednat s cílem využít maximálně potenciál v osobě paní kancléřky. Pokaždé je ale prostor ke zlepšení. Tu a tam se objevily neshody, a proto je přímý kontakt tak důležitý.”\nDalší sbližování s Německem se pro Česko podle něj může odehrát v kontextu spolupráce v EU. Nemuselo by se tak dít za cenu toho, že se ČR otočí zády k partnerům z Visegrádské skupiny. „Není to určitě situace buď, anebo,” zdůrazňuje velvyslanec.\nKritika Merkelové\n„Nám v Německu samozřejmě není jedno, co se o nás a vládě u našich sousedů říká,” reaguje ambasador na ostrou kritiku migrační politiky Angely Merkelové ze strany českých politiků i veřejnosti.\nIsrang připomíná, že ve střední a východní Evropě do roku 2014 byla popularita kancléřky Merkelové stabilně vysoká a místy rostla, třeba v souvislosti s kroky spolkové vlády za finanční krize před 10 lety.\n„Ten obrázek o paní Merkelové byl tehdy velmi pozitivní. Je politováníhodné, že se to teď ve spojitosti s debatou o migrační krizi změnilo. Doufáme, že se tohle hodnocení dál nebude omezovat na jediné téma.”\nIsrang ve Výzvě upozornil na to, že se situace kolem přílivu uprchlíků dramaticky mění a že prudce klesající počty migrantů jsou i důsledkem opatření berlínského kabinetu. Doufá, že česká veřejnost v souvislosti s Německem nebude tolik „pracovat se spikleneckými teoriemi”.\n„Nikdy bych si nedovolil mluvit o nějaké manipulaci, ale myslím si, že Čechům chybí celkový obrázek o situaci v Německu,” říká v reakci na vnímání dramatických událostí v Saské Kamenici (Chemnitz).\nŽe by kancléřka Angela Merkelová teď byla už skutečně v procesu politického odcházení, jak už několikrát oznámili někteří experti a novináři, považuje Israng za spekulaci.\n„Nemyslím si, že by činila rychlé kroky ubírající se tímto směrem, i když nezažívá jednoduchý vývoj, včetně nezvolení Volkera Kaudera do čela poslanecké frakce CDU/CSU ve Spolkovém sněmu. Podle mě je paní kancléřka přesvědčená, že ještě nevyřídila všechny úkoly, a proto teď taky znovu kandiduje na post předsedkyně CDU,“ uvedl německý velvyslanec pro Seznam.\nPodívejte se na celý rozhovor s německým velvyslancem Christophem Israngem v úvodním videu.\nPořad Výzva sledujte každý všední den od 21:30 na celoplošné Televizi Seznam.\nJak naladit Televizi Seznam u vás doma? Praktický návod ZDE.\nSledujte Seznam Zprávy i na Facebooku.",
    "headline": "Konspirační teorie a strach v Česku nám dělají starosti. Situace v Německu není jen o migrantech, míní velvyslanec",
    "keywords": [],
    "publication_date": "2018-10-09 00:00:00"
}