{
    "author": [
        "Oliver Sálus"
    ],
    "brief": "Až třetina vyprodukovaného jídla se nesní. V Evropě připadne v průměru na každého člověka zhruba 100 kilogramů vyhozených potravin. Ke změně stravovacích návyků vybízí OSN a v Česku pomáhají i různé aplikace.",
    "category": "Byznys",
    "comments_num": null,
    "content": "Evropské statistiky o plýtvání potravinami jsou alarmující. A jak je to v Česku? Přesná čísla zatím k dispozici nejsou, podle dílčích dat ale česká rodina vyhodí průměrně až 46 kilogramů jídla ročně. Tyto údaje uvádí iniciativa Zachraň jídlo.\nNejméně podle ní plýtvají jídlem důchodci. Naopak nejvíce jídla končí v popelnici od lidí do 29 let. Zakladatel mobilní aplikace Jídlov Matěj Káňa a jeho tým vysledovali, že nejčastěji jídlo vyhazuje obecně bohatší skupina lidí. „Ti tolik nehledí na to, kolik toho vyhodí, kolik to stálo peněz a jak by se takové nespotřebované jídlo ještě dalo dál využít,” říká.\nČeský spotřebitel je podle Matěje Káni příliš vybíravý. „Máme rádi, když si v restauraci můžeme vybrat z obědového menu více jídel. To vede k tomu, že restaurace musí vařit víc a také pak více vyhazovat.”\nKaždá česká rodina vyhodí ročně 46 kilogramů jídla. Lidé si pletou data spotřeby.  (Video: Seznam.cz)\nVšechno se ale postupně zlepšuje. „Stále více obchodníků a restaurací s námi chtějí spolupracovat. Stravovací návyky se pomalu mění k lepšímu, a to díky všem projektům a organizacím, které se na našem území této problematice věnují,” doplňuje.\nVedle projektu Jídlov a iniciativy Zachraň jídlo, která má na starost osvětu, funguje v Česku také projekt Nesnězeno, za kterým stojí podnikatel Libor Hoření. Do něj se zapojilo už 200 podniků. A připomeňme i projekt Národní potravinová sbírka, který chce plýtvání v Česku omezit natrvalo.",
    "headline": "Česká rodina vyhodí v průměru skoro 50 kg jídla ročně, aplikace pomáhají stav zlepšit",
    "keywords": [],
    "publication_date": "2019-08-12 07:00:00"
}