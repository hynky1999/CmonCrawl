{
    "author": [
        "Dominika Fuchsová"
    ],
    "brief": "Výrobce slavných panenek Barbie oznámil největší čtvrtletní prodej od roku 2003. Kromě toho, že se děti, zavřené kvůli koronavirové pandemii doma, více nudí, si zisky firma vysvětluje také díky rozmanitosti barev pleti.",
    "category": "Byznys",
    "comments_num": null,
    "content": "Koronavirová pandemie donutila školy v mnoha částech Ameriky přejít na online výuku. A otevřela peněženky jejich rodičů, protože kromě výuky bylo nutné děti nějak zabavit.\nNa tom nejvíc vydělali výrobci a prodejci hraček, mezi kterými nesmí chybět společnost Mattel. Výrobce panenek Barbie zaznamenal takový zájem, že ani přes navýšení kapacit nestíhá vyrábět a zásoby vyrobené před pandemií už docházejí. Díky tomu vyskočily prodeje o desetinu, napsala agentura Bloomberg.\nSamotný prodej panenek Barbie vzrostl o 29 procent, firma za ně utržila 532,2 milionu amerických dolarů (12 miliard korun), což je největší čtvrtletní prodej značky od roku 2003. Generální ředitel společnosti Mattel Ynon Kreiz uvedl, že očekává, že herní domečky a panenky Barbie budou mezi nejprodávanějšími hračkami společnosti. „Nemůžeme si být jisti, že plně uspokojíme nárůst spotřebitelské poptávky,“ uvedl Kreiz.\nKromě pandemie se podle Mattelu na pěkných prodejích panenek podílela také sázka na větší diverzitu, rozuměj více barev pleti lepých umělohmotných děv. Dřív byla „barbína“ dlouhonohá modrooká blondýna s bujnými křivkami. Její proporce se dokonce staly předmětem vědeckého zkoumání, neboť by člověk s takovými dispozicemi nedokázal chodit.\nOd toho však Mattel postupně ustupoval a podle všeho se mu to vyplatilo. Podle americké společnosti pro výzkum trhu NPD se očekává další nárůst poptávky, protože si Američané vykompenzují zrušené prázdniny většími nákupy. Obě zprávy samozřejmě potěšily investory, kteří pomohli akciím firmy k šestiprocentnímu růstu.\nPodle údajů IBES společnosti Refinitiv, která poskytuje informace o finančním trhu, vykázala společnost Mattel ve čtvrtletí končícím 30. září čistý obrat 1,63 miliardy amerických dolarů (37 miliard korun), čímž překonala odhady analytiků, podle kterých měly dosáhnout výše 1,46 miliardy dolarů (33 miliard korun).",
    "headline": "Bude Barbie na příděl? Mattel nestíhá kvůli pandemii vyrábět",
    "keywords": [],
    "publication_date": "2020-10-23 17:14:13",
    "url": "https://www.seznamzpravy.cz/clanek/bude-barbie-na-pridel-mattel-nestiha-kvuli-pandemii-vyrabet-125823"
}