{
    "author": [
        "Dana Jará"
    ],
    "brief": "Plzeň bude žít divadlem. Představí syrového Čechova i ruské demonstranty",
    "category": "Magazín",
    "comments_num": "0",
    "content": "Plzeň - Nadprůměrné zahraniční inscenace, výběr toho nejlepšího z českého divadla a originální pouliční produkce, to jsou výrazy, které budou v různých obměnách popisovat dění v Plzni v průběhu tohoto týdne. Zasvěcení už ví, že ve středu 12. září bude zahájen dvacátý ročník Mezinárodního festivalu Divadlo. Nezasvěcené může překvapit, když v ulicích potkají ufony.\nProgram festivalu je složený z více než čtyřiceti inscenací, jež se snaží oslovit každý typ diváka hledajícího v divadle kvalitu. Tu mohou hledat nejen v kamenných sálech Komorního divadla, Velkého divadla či v Divadle Alfa, ale i na netradičních místech, jako je kostel, pivovar nebo kavárna.\nIvanov.\nFoto: Festival Divadlo\nIvanov z Budapešti\nAsi k největším lákadlům festivalu patří zahraniční inscenace. Hned první den se na scéně Velkého divadla představí Divadlo Jószefa Katony, jenž patří k nejznámějším souborům v Maďarsku. Od jejich zpracování čechovovské klasiky si můžeme slibovat mnohé, neboť Ivanov v zahraničí sklidil nejen divácké ovace, ale získal i řadu prestižních cen.\nTvůrci v čele s režisérem Támasem Ascherem s textem rozhodně nezacházejí s posvátnou úctou, naopak se odpoutali od dobového kontextu a přenesli děj do šedesátých let a socialistického Maďarska.  Podle dostupných kritik se můžeme těšit na syrovou a dynamickou inscenaci, která má velkou výpovědní hodnotu o bezútěšnosti a lhostejnosti tehdejší doby.\nDo současného Ruska nás o den později zavede inscenace Parchanti/Otmorozski, vytvořená ve spolupráci moskevského Sedmého studia, akademického MCHATu a školy Těrritorija Moskva. Hra, kterou společně napsal její režisér Kirill Serebrennikov a autor knižní předlohy Zachar Prilepin, vypráví o mladé generaci, hanlivě označované jako otmorozki - parchanti, nespokojenci se soudobými poměry, hledajících ve stavění barikád, pochodech a fyzickém odporu cestu k nápravě a svobodě. Tvůrci se pokusili dané téma zpracovat co nejreálněji, do textu začlenili přepisy rozhovorů odposlechnutých od demonstrantů i jejich odpůrců, do rolí rebelů byli obsazeni absolventi studia MCHATu, jejich vrstevníci.\nKlasiku, tentokrát filmovou, slibuje i sobotní večer, kdy uvidíme divadelní parafrázi slavného díla Ingmara Bergmana Šepoty a výkřiky, do jehož analýzy ženského světa nás zavedou herečky Maďarského divadla v Kluži (režie Andrei Serban).\nvideo\nVideo: \nyoutube.com\nVlastní příběhy v kavárně\nNa své si přijdou i příznivci pouličního a alternativního divadla, dramaturgie festivalu nevybírala pouze inscenace uzavřená do kamenných sálů, ale i projekty nenáročné na prostor a neomezené počtem míst v hledišti. Asi nejvíce šokující zážitek nám slibuje čtvrteční a páteční podvečer, kdy se v plzeňských ulicích očekává Invaze růžových ufounů ze slovinského souboru The LJUD Group, kteří se budou snažit navázat, doufejme, že přátelský, dialog s kolemjdoucími.\nDiváky s hereckými ambicemi či potřebou exhibice by mohl zaujmout projekt Etiquette britského souboru Rotoaza. Vždy na 30 minut mohou ve dvojici zasednout v kavárně Fellini za stolek, nasadit si sluchátka a podle pokynů rozjet vlastní verzi naznačené linie příběhu.\nDeprese z Česka\nDramaturgie plzeňského festivalu není postavena jen na zahraniční produkci, ale zajímavé zážitky slibuje i výběr z repertoáru předních českých divadel. Ostravské Národní divadlo se představí se svou variací novely ruského spisovatele Venedikta Jerofejeva, označované za „bibli ruských alkoholiků\".\nMoskva/Petušky.\nFoto: Festival Divadlo\nMoskva/Petušky režiséra Tomáše je groteskním obrazem zpitvořeného světa. Hrdinové příběhu, nešťastné, bláhové a komické karikatury ztroskotanců, se pomalu utopí v litrech alkoholu během jedné šílené cesty vlakem. Diváci se mohou těšit nejen na zábavu, založenou na kvalitních hereckých výkonech a intimní atmosféře, ale také na malé občerstvení.\nDejvické divadlo přijede do Plzně s inscenací Ucpanej systém, dramatizací povídkové knihy a filmového scénáře anglického spisovatele Irvinga Welshe, snad až příliš pesimistickým a depresivním příběhem o mladých lidech a ztrátě smyslu života. Smutný podtón však kompenzuje působivost a síla hereckého umění protagonistů.\nZ dalších divadel se představí Slovácké divadlo, Husa na provázku, Divadlo Alfa, Divadlo J. K. Tyla a mnohé další. S nádechem rozlučkového memoriálu uvidíme i derniéru Pařízkovy režie Odpad, město, smrt, dnes už zaniklého souboru Divadla Komedie.\nFestivalový program přináší to skutečně nejlepší, co vzniklo za minulou sezónu, v některých případech i dříve, což u kvalitní produkce nemusí být na škodu.\nvideo\nVideo: \nyoutube.com",
    "headline": "Festival Divadlo začíná v Plzni",
    "keywords": [
        "Aktuálně.cz",
        "Aktuálně",
        "zprávy",
        "zpravodajství",
        "aktuální zprávy",
        "novinky"
    ],
    "publication_date": "2012-09-12 12:00:00",
    "url": "http://magazin.aktualne.cz/kultura/umeni/nespokojeni-parchanti-a-ruzovi-ufoni-pristanou-v-plzni/r~i:article:757159/"
}