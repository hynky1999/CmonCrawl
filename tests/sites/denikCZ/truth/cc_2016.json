{
    "author": [
        "(kra)"
    ],
    "brief": "Eugene – Trojnásobný mistr světa Tyson Gay se dopustil školácké chyby, přesto se radoval.",
    "category": "SPORT",
    "comments_num": "1",
    "content": "Na americké olympijské kvalifikaci si sprinter Tyson Gay musel připadat jako na houpačce. Nechybělo málo a jeden z největších adeptů na pekingskou medaili nepostoupil ani z rozběhů. Přesto vše skončilo zcela jinak…národním rekordem.\nÚřadující světový šampion sprintu na 100 metrů z Ósaky totiž pod dojmem jasného vítězství ve svém rozběhu na americkém oválu v Eugene výrazně zvolnil už pětadvacet metrů před cílovou páskou a byl blízko vyřazení. S časem 10,14 sekund doběhl až čtvrtý a postupovalo šest sprinterů.\n„Kouč se zlobil a řekl mi, že tohle šampioni nedělají. Přiště to musíš napravit,“ vyprávěl Gay.\nA svého kouče poslechl. Ve čtvrtfinále na sto metrů se talentovaný atlet blýskl s povoleným větrem v zádech 1,6 m/s časem 9,77 sekund a z čela amerických tabulek tak vymazal devět let starý výkon olympijského vítěze Maurice Greena. Za světovým rekordem Jamajčana Usaina Bolta tak zaostal jen o pět setin.\n„Po prvním kole jsem se cítil opravdu otřesně. Nyní však chci postoupit až do finále,“ citovala nového amerického rekordmana agentura Reuters.\nNa americkém podniku se však neblýskl výborným časem jen mistr světa. Hranici deseti sekund pokořilo hned sedm atletů. Jeff Demps naopak vyrovnal časem 10,01 juniorský světový rekord.\nV ženské sprintu na 100 metrů se díky času 10,85 radovala Muna Leeová, která za sebou nechala i dvě bývalé světové šampionky Torri Edwardsovou a Lauryn Williamsovou.\nSoutěž koulařů vyhrál dvojnásobný olympijský medailista Adam Nelson, když si připsal výkon dlouhý 22,10 metru.\nSouboj o krále jamajských sprinterů vyhrál Bolt\nNa jamajském šampionátu vyšel z dlouho očekávaného souboje titánů ve sprintu na 100 metrů jasný vítěz. Usain Bolt v sobotu časem 9,85 sekundy suverénně porazil svého velkého konkurenta Asafu Powella.\nOba sprinteři se letos utkali zcela poprvé a tedy zároveň i naposledy před srpnovými hrami v Pekingu.\nAle ani po sobotním triumfu zatím Bold neoznámil, zda kromě své hlavní disciplíny, sprintu na 200 metrů, poběží i královskou stovku. „Ještě jsme se nerozhodli. Času je hodně,“ řekl novinářům trenér nejrychlejšího muže planety Glen Mills.\nNa stovce v Číně však bude určitě chybět mistryně světa Veronica Campbellová-Brownová, které se domácí šampionát v této disciplíně nevydařil. Ani výborný čas 10,88 sekund jí totiž nestačil na první tři místa a skončila čtvrtá.",
    "headline": "Americký sprint má nového rekordmana, Gaye",
    "keywords": null,
    "publication_date": "2008-06-29 00:00:00",
    "url": "http://www.denik.cz/atletika/americky_sprint_ma_noveho_rekordmana20080629.html"
}