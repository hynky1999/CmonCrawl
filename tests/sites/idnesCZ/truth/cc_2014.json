{
    "author": [
        "iDNES.cz",
        "Adam Novák"
    ],
    "brief": "Fanoušci otevřeného supersportu od Mercedesu se oficiálního představení dočkají na zářijovém autosalonu ve Frankfurtu. První obrázky roadsteru SLS ale Mercedes ukázal už teď. Auto má ještě zalepená loga a drobnou kamufláž.",
    "category": "Autonovinky",
    "comments_num": null,
    "content": "Mercedes SLS je nádherný sporťák s obrovským výkonem a designem navazujícím na legendární model 300SL z padesátých let. Stejně jako slavný předchůdce má i kupé křídlové dveře, které se otvírají vzhůru. Kvůli racčím křídlům se původnímu 300SL přezdívalo Gullwing a tuto přezdívku si od fandů nese i nový model.\nJenže otevřená verze logicky nemůže mít křídlové dveře s panty ve střeše, přesto se zavřené verzi může rovnat. První skici roadsteru SLS unikly již před dvěma měsíci z patentového úřadu. Z aktuálně zveřejněných fotografií je pak patrné, že se vše povedlo téměř dokonale a nový Mercedes SLS roadster bude patřit mezi nejkrásnější otevřená auta vůbec.\nAž na střechu a dveře vypadá roadster stejně jako zavřené kupé. Má tak velmi dlouhou příď, vysoký ponton a malou kabinu. Mercedesu, který postavila ladičská firma AMG, se v tomto případě retro styl povedl a elegantně navázal na původní model, kterému táhne skoro na šedesátku.\nOhromující let racka\nA nutno dodat, že i původní 300SL existoval vedle zavřeného provedení i v otevřené variantě, které se prodalo nakonec i víc kusů. Jenže tenkrát začal Mercedes vyrábět otevřený model až po ukončení výroby zavřené verze, tentokrát budou oba modely sjíždět z výrobních linek souběžně.\nSkládací střechu pojal Mercedes klasicky, je plátěná, třívrstvá a má vlepené klasické zadní bezpečnostní sklo. Střechu je možné skládat či vytahovat až do rychlosti 50 kilometrů za hodinu. Celý proces trvá 11 sekund a samozřejmě je plně automatický. Zajímavé je, že se Mercedesu podařilo udržet na uzdě hmotnost vozu. Přestože otevřenou verzi musel vyztužit, vzrostla váha otevřeného modelu oproti kupé jen o dva kilogramy.\nVyztužené jsou oba prahy a navíc byly do karoserie vloženy dvě křížové výztuhy na obou koncích kabiny. Ty mají eliminovat vibrace a do toho zadního je dokonce zakomponován subwoofer Bang & Olufsen. Samotná skládací střecha je po složení velmi úsporná a v autě by měl zbýt alespoň symbolický zavazadlový prostor.\nPod kapotou zůstane u roadsteru stejná technika jako u kupé. Za ideálním rozložením hmotnosti stojí koncepce transaxle, kdy je motor vpředu a rozvodovka s převodovkou až před zadní nápravou. Milovníci velmi rychlé jízdy se tak mohou těšit na 6,2litrový osmiválec s ohromujícím výkonem 420 kW a maximem točivého momentu 620 Nm. Na stovku se roadster dostane bezpečně pod čtyři sekundy, jak to bude s maximální rychlostí ale zatím výrobce neprozradil. U kupé činí maximální rychlost závratných 315 kilometrů v hodině, u otevřené verze to možná bude trochu méně.\nTermín zahájení prodeje a ani cenu nového roadsteru SLS zatím výrobce neprozradil. Vše podstatné se dozvíme v polovině září při oficiální premiéře. V každém případ to ale bude drahý špás. Kupé stojí na českém trhu 4,5 milionu korun a patří tak mezi nejdražší sportovní auta vůbec.",
    "headline": "Mercedes ustřihl rackovi SLS křídla a chystá nejkrásnější roadster",
    "keywords": [
        "mercedes",
        "benz",
        "sls",
        "amg",
        "roadster",
        "kabriolet",
        "supersport",
        "gullwing",
        "racek"
    ],
    "publication_date": "2011-05-10 12:05:00",
    "url": "http://auto.idnes.cz/mercedes-ustrihl-rackovi-sls-kridla-a-chysta-nejkrasnejsi-roadster-1pu-/ak_aktual.aspx?c=A110509_021956_ak_aktual_ada"
}