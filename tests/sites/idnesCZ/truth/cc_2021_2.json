{
    "author": [
        "MF DNES",
        "Ondřej Kinkor"
    ],
    "brief": "Ani čas prázdnin a dovolených autobazarům nezpůsobuje žádné větší problémy. Proti rekordnímu jaru největší prodejci ojetých vozů sice zaznamenali mírný pokles tržeb, ale ve srovnání s předchozími roky zájem o auta z druhé ruky neklesá. Auto v dobrém stavu do dvou set tisíc korun je na českém trhu nedostatek.",
    "category": "Auto",
    "comments_num": "131",
    "content": "Autobazary zažívají vrchol sezony tradičně s příchodem jara. V létě pak zájem motoristů o koupi ojetého vozu zpravidla opadá.\nTento pokles však letos není nijak razantní. \"Oproti loňskému roku máme i přes nepřízeň počasí nárůst prodeje přibližně o osm procent.\nNa šesti prodejních místech tak svého majitele denně najde přibližně dvacítka automobilů,\" vysvětluje tisková mluvčí společnosti AAA Auto Magdalena Drsová.\n\"Letní pokles prodeje se více projevuje v menších autobazarech, které na lidi nepůsobí tak masivní reklamní kampaní,\" vysvětluje technik z autobazaru při Porsche Inter Auto Jan Štolba.\nLetní sezona má v bazarech určitá specifika i co se týká požadavků zákazníků. S teplými dny výrazně roste zájem o automobily s mechanickou či elektronicky řízenou klimatizací. Ostražitost v této oblasti může novému majiteli ojetého vozu ušetřit tisíce korun. Nejproblematičtější jsou vozy pět a více let staré, jejichž klimatizace trpí netěsností. \"Přetěsnění celého systému stojí i pět tisíc korun,\" upozorňuje Kiss z autobazaru Auto Esa. Pokud se však na klimatizaci objeví závada, která způsobí její úplnou nefunkčnost, oprava může vyjít i na dvacet tisíc. Proto je potřeba klimatizaci vyzkoušet i za jízdy. \"Motor nechte minimálně patnáct minut běžet a sledujte pravidelné spínání a celkový chod klimatizace,\" radí Magdalena Drsová. \nLetním hitem jsou i kabriolety. U těch bývá největším místem obtíží střecha. Rozhodně by neměla být poškozená, protože její oprava je velmi drahá a případná úplná výměna může být u některých modelů dražší než celé auto. Další závady se objevují na mechanismu jejího stahování. \"Pokud jde o ruční ovládání, nemusí být problém takový, protože ohnuté nosiče se dají narovnat. Více vrásek na tváři novému majiteli může způsobit auto s elektricky ovládanou střechou, u kterého se občas objeví závady na servomotoru. Případná oprava je dost finančně náročná,\" varuje Jan Kiss. Ceny ojetin zůstávají už několik měsíců prakticky na stejné úrovni. Tlak konkurence v hlavním městě nedovoluje výrazné zdražování. Stejným způsobem se projevuje i letní odliv zákazníků v bazarech mimo českou metropoli.\nVyšších cen se s největší pravděpodobností není třeba obávat ani v dalších měsících. \"S blížící se zimou budou ceny nejspíš ještě klesat,\" odhaduje Jan Kiss z autobazaru Auto Esa. Jako nejvýhodnější místo pro nákup ojetého automobilu se ukazuje být Praha.\nPodle Jan Štolby, technika z autobazaru při Porsche Auto Praha, jsou ceny ojetin v pražských bazarech oproti jiným částem republiky až o pětinu nižší. \"Je to dané především větším počtem zákazníků a velkou konkurencí,\" vysvětluje Jan Štolba.\nSehnat kvalitní automobil v tradičně nejoblíbenější cenové hladině do dvou set tisíc korun vyžaduje hodně trpělivosti. Nedostatek těchto vozů se vedení sítě autobazarů AAA Auto dokonce rozhodlo řešit dovozem aut z Nizozemska.\n\"Zájem o auta s klimatizací, nízkým počtem najetých kilometrů, servisní knížkou a s maximálně dvěma předchozími majiteli je v Česku opravdu velký. Dovezená auta se tu prodávají téměř okamžitě,\" sděluje tisková mluvčí autobazaru AAA Auto Magdalena Drsová.\nKvalitních ojetin není mnoho Najít však auto v nejlépe se prodávající kategorii do dvou set tisíc korun, které je v dobrém technickém stavu, není snadné.\nJiž tradičně dobře se prodávají škodovky, Opel Corsa nebo Renault Mégane. Škoda Felicia, Favorit a Octavia stojí na pomyslném stupni vítězů prodaných vozů v autobazaru Auto Esa. Do první dvacítky se s osmnáctým místem vešla už i Škoda Fabia.\n20 nejprodávanejších ojetin\n1. Škoda Felicia\n2. Škoda Favorit \n3. Škoda Octavia \nCeny starších šly dolů, dobrou lze mít už za 80 000 Kč \nKupovat má smysl jen hodně zachovalý do 50 000 Kč \nVerze s dieslovými motory lze sehnat už pod 300 000 Kč\n4. Ford Escort\n5. Škoda Forman\n6. Opel Vectra \nNejlepší léta už má za sebou, důležitý je stav podvozku \nCeny dnes už jsou jen o 5 až 8 tisíc vyšší proti favoritu \nNejmladší generace už začíná střídat předchozí, ale je drahá \n7. Opel Astra \n8. Ford Mondeo \n9. VW Golf \nCenově klesla, dá se sehnat již kolem 120 000 Kč\nZajímavé jsou už i ve věku 3 až 4 roky s dieselmotorem \nCeny se drží vysoko; s hodně kilometry bude za 200 000 Kč \n10. Ford Fiesta \n11. Fiat Punto\n12. Renault 19 \nVyplatí se i za vyšší cenu díky nižším provozním nákladům\nBývá k mání za nízkou cenu i ve velmi slušném stavu \nPo mnoha letech na trhu už mívá hodně kilometrů\n13. Renault Mégane \n14. Opel Corsa\n15. Opel Omega\nStarší ročníky měly své mouchy, nové jsou lepší \nTypická jistota mezi ojetinami ve všech generacích\nAuto s příznivou cenou a slušnými provozními náklady \n16. VW Passat \n17. Ford Sierra \n18. Škoda Fabia \nPozor na kilometry! Většina vozů jezdila ve firmách \nPečlivě vybírat! Také tady už bývá najeto mnoho kilometrů \nJsou mladé, kolem 140 000 Kč budou mít už více najeto\n19. Peugeot 406\n20. BMW 3 \nVůz, který i jako ojetý má stále dost vysokou hodnotu\nZa rozumnou cenu, bude mít najeto hodně kilometrů\nPraha je levnější Při koupi ojetého auta se může vyplatit i cesta do Prahy. Konkurence a vysoký obrat největších českých autobazarů tlačí ceny vozů v české metropoli směrem dolů. \"Na nižší ceny lze narazit také v příhraničních oblastech s Německem a Rakouskem, ale ani tam už není nabídka výhodné koupě tak velká.\nOdhaduji, že ve srovnání se zbytkem naší republiky jsou ceny v Praze až o dvacet procent nižší. Výjimkou nejsou ani případy, kdy majitel bazaru koupí vůz v Praze a s patřičnou přirážkou ho prodá ve své provozovně, která je třeba na Moravě,\" říká Jan Štolba z autobazaru při Porsche Inter Auto. Na cenách ojetých vozů se výrazně neprojevil ani květnový vstup České republiky do Evropské unie.\n\"Ceny zůstaly prakticky na stejné úrovni. Velké bazary tlačí konkurence a ty menší se potýkají s letním odlivem zákazníků, kteří se vrátí znovu až s koncem dovolených a příchodem podzimu,\" komentuje současnou situaci na trhu Jan Štolba.",
    "headline": "20 nejprodávanějších ojetých aut",
    "keywords": [
        "Opel",
        "BMW",
        "Fiat",
        "Ford",
        "Peugeot",
        "Porsche",
        "Renault",
        "Škoda Auto",
        "Ford Mondeo",
        "Škoda Fabia",
        "Škoda Octavia",
        "Opel Astra",
        "Renault Mégane",
        "AAA Auto",
        "BMW (automobilka)",
        "Poradna: Vrásky",
        "klimatizace"
    ],
    "publication_date": "2004-08-18 11:10:40",
    "url": "https://www.idnes.cz/auto/historie/20-nejprodavanejsich-ojetych-aut.A_2004M180Y01C"
}