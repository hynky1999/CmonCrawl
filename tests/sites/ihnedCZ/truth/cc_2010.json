{
    "author": [
        "Miroslava Jirsová"
    ],
    "brief": null,
    "category": null,
    "comments_num": "0",
    "content": "Banky a stavební spořitelny začaly spouštět akce, kterými chtějí rozhýbat zamrzlý trh s úvěry na bydlení. Během tohoto a minulého týdne se objevily hned čtyři zvýhodněné nabídky. Tři z nich jsou přitom časově omezené.\nKomerční banka včera snížila úrokovou sazbu u hypoték o jednu až tři desetiny procentního bodu. Raiffeisenbank hned na to včera oznámila, že klienti mohou opět po více než roce získat hypoteční úvěry až do 90 procent hodnoty zastavené nemovitosti.\nSazbu na úvěru v pondělí snížila i stavební spořitelna Modrá pyramida, a to o dvě až tři desetiny procenta. Stavební spořitelna ČS (Buřinka) už minulý týden vyhlásila akci na zřízení úvěrů zdarma.\nKomerční banka snížila úrokové sazby pro všechna období fixace. Sleva na sazbě ve výši tří desetin procenta přitom znamená, že na hypotéce ve výši dvou milionů klient každý rok ušetří zhruba šest tisíc korun.\n\"Pro nejoblíbenější období fixace na tři až pět let do 85 procent hodnoty zastavené nemovitosti platí nyní úroková sazba od 4,89 procenta,\" uvedla tisková mluvčí banky Monika Klucová.\nNabídka ale platí jen při podání žádosti o hypotéku v období od 18. ledna do 14. února a zároveň při uzavření smlouvy do konce března.\nHypotéku u Raiffeisenbank je od včerejška možné získat na 90 procent hodnoty nemovitosti, zatímco dosud to bylo 85 procent hodnoty. Podmínky banka zpřísnila v důsledku krize loni na podzim. Nyní očekává od tohoto kroku dílčí nastartování hypotečního trhu, který loni klesal.\n\"Věříme, že tyto kroky přispějí k opětovnému nastartování hypotečního trhu. Předpokládáme, že v letošním roce by počet poskytnutých hypoték mohl být přibližně o desetinu vyšší než loni,\" uvedl produktový manažer Raiffeisenbank Jan Bureš. Raiffeisenbank zmírnila i omezení u neúčelové hypotéky, a to na 65 procent hodnoty nemovitosti namísto původních 50 procent.\nZvýhodnění Modré pyramidy se týká Hypoúvěru, jehož sazba bude nově začínat na 4,59 procenta, i zajištěných úvěrů \"Hypoúvěr garant\" nově se sazbou od 5,14 procent.\nO dvě desetiny procenta úvěry zlevní běžným klientům, o tři pak těm, kteří si zřídí Modré konto. Akce trvá do 2. března.\nBuřinka nově odpouští nejen poplatek za klasický úvěr ze stavebního spoření, ale i u překlenovacích úvěrů, a to do konce března. Tento poplatek dosud činil jedno procento z výše úvěru. Při půlmilionové půjčce tedy klient ušetří pět tisíc korun.Ostatní velké tuzemské banky ani stavební spořitelny zatím žádné akce nechystají.\nBanky zaznamenaly v uplynulém roce podle očekávání pokles prodeje hypoték. Trh se podle odhadů propadl zhruba o 40 procent. Ke konci loňského září banky poskytly občanům hypotéky za 56,5 miliardy korun, zatímco o rok dříve to bylo přes 90 miliard.",
    "headline": "Úvěry na bydlení zlevňují další banky",
    "keywords": null,
    "publication_date": "2010-01-01 00:00:00",
    "url": "http://ihned.cz/css/allwebs_hh.css"
}