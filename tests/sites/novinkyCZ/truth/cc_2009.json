{
    "author": [
        "apb",
        "Novinky",
        "BBC",
        "Právo"
    ],
    "brief": "Na pražském ruzyňském letišti neplánovaně přistálo letadlo ruské společnosti Aeroflot Airbus 320, které původně letělo z Moskvy do Ženevy. Podle prvních informací bylo letadlo uneseno. Únosce byl jeden a cestující ho zneškodnili na palubě. Převzala si ho policie. Potvrdil to policejní prezident Vladislav Husák. Podle ruského velvyslanectví se o únos ve skutečnosti nejednalo, zmatek způsobil opilý cestující.",
    "category": "Domácí",
    "comments_num": null,
    "content": "Na palubě letadla bylo 170 cestujících a osm členů posádky. Letiště po jeho přistání v 10:42 zmobilizovalo záchranné složky. Kapitán letadla oznámil, že letoun byl unesen.\nMuž údajně vykřikoval, že má u sebe výbušninu. \"Mluvil jsem se zástupcem ruského Aeroflotu a podle něho šlo o opilého pána, který na palubě rozpoutal bitku,\" řekl Novinkám mluvčí ruské ambasády v Praze Alexander Pismenny, podle něhož by letadlo mělo odletět ještě ve čtvrtek.\nPodle Husáka je letadlo odstaveno asi tři kilometry od odbavovacích hal. Stojí na dráze 31 směrem ke staré Ruzyni na Kněževes zcela osamoceno. Husák, který únos dopoledne oznámil na tiskové konferenci, přijel na letiště.\nUnesený ruský aeroflot na Ruzyni. Foto ČTK . Kliknutím na obrázek jej otevřete do plné velikosti.\nCestujícím pomáhá psycholog\nLetadlo bylo evakuováno. Šéf bezpečnosti Letiště Praha Martin Hlava řekl, že několik desítek cestujících bylo z letadla přemístěno na utajené místo, kde jim psychologové poskytují odbornou pomoc za přítomnosti policie. Řekl, že muž na palubě měl podobné požadavky jako únosce letadla na lince z Bratislavy do Prahy v roce 1991. Ten tehdy požadoval let do Libye a milión marek.\nPolicisté nyní kontrolují letadlo a podle stanovených mezinárodních předpisů rozhodnou, zda a kdy bude pokračovat v letu. Husák nevyloučil, že cestující budou muset v Praze nebo okolí přenocovat.\nRusové: za poplach může opilec\nPodle mluvčího ruské ambasády v Praze Alexandra Pismenného za tísňovým přistáním ruského letadla v Praze pravděpodobně nebyl únos. Podle Pismenného vznikl poplach kvůli opilému cestujícímu, který vyhrožoval, že poškodí letadlo a změní kurz. Pasažéři ho spoutali a předali české policii. Šéfpilot situaci vyhodnotil jako únos a podle mezinárodních pravidel přistál na nejbližším letišti.\nKliknutím na obrázek jej zvětšíte\nTo, že za incidentem stojí opilý pasažér, který na palubě vyvolal bitku a pak požadoval změnu trasy, na svých internetových stránkách uvádí i BBC. Cituje ruskou agenturu ITAR/TASS.\nPolicie prohledává letadlo a zavazadla. Teprve po úplné kontrole dá souhlas k tomu, aby stroj pokračoval v cestě do Ženevy. Podle mluvčího policejního prezidia Pavla Hantáka nedošlo na palubě k žádnému ublížení na zdraví.",
    "headline": "V Praze přistálo ruské letadlo, které ohrozil opilý pasažér",
    "keywords": [
        "Chat s osobností"
    ],
    "publication_date": "2006-12-28 11:15:00",
    "url": "http://www.novinky.cz"
}