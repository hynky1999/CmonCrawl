{
    "author": [
        "Bohuslav Hatina",
        "Právo"
    ],
    "brief": "Přibližně pětina obyvatel republiky žije v panelácích. Tedy ve vybydleném bytě, který má svá nejlepší léta již dávno za sebou. Materiálů vhodných pro vytvoření moderních interiérů je dnes spousta a každý si může zrekonstruovat byt podle vlastních představ.",
    "category": "Bydlení",
    "comments_num": null,
    "content": "Před rekonstrukcí si nejdříve stanovíme rámec finančních prostředků, které chceme do ní vložit, a zvážíme rozsah všech prací.\nJinak se postupuje při rekonstrukci bytu 3+1 a jinak v případě garsonky. Dáme přednost velké pohodlné vaně a uskrovníme se v kuchyni? Nebo si zařídíme parádní kuchyni a uskrovníme se v koupelně?\nKdyž máme byt v domě, kde ještě neproběhla revitalizace, rozhodně si zjistíme, zda je tu naplánována. Na mnohé rekonstrukční práce se totiž poskytují státní dotace (např. výměna stoupaček, oken). Jestliže probíhají hromadné akce v celém domě, můžeme od dodavatelů plastových oken získat příjemné množstevní ceny.\nSvépomocí, nebo s odborníkem?\nZvážíme, zda využijeme odborné pomoci, a nebo si poradíme vlastními silami. Tímto krokem sice ušetříme značnou částku, na druhé straně ale vynaložíme mnohem více času a energie. Jestliže máme známé, kteří již rekonstrukci bytu absolvovali, neprohloupíme, když je požádáme o konzultaci.\n. : V místech spojů mezi jednotlivými panely se mohou stěny osekat a stěna se znovu vyštukuje. Tímto způsobem získáme rovnou zeď beze spojů, viditelných jinak ve všech místnostech celého bytu. foto: Právo/Milan Malíček\nPřesto se vyplatí si na některé práce najmout řemeslníky, třeba na pokládku podlahové krytiny. Amatérskou pokládkou bychom riskovali její znehodnocení.\nBytový architekt se vyplatí\nCena bytového architekta představuje obvykle 10 % celkových finančních nákladů rekonstrukce. Někdy se na tuto službu, pokud jde o architekta, který se stavební firmou spolupracuje, poskytují výrazné slevy nebo je zcela zdarma.\nNa první pohled se nám služba bytového architekta může jevit jako zbytečný přepych, ale celková cena rekonstrukce může být díky jeho službám překvapivě ještě levnější. Šikovný architekt dokáže skloubit jak moderní trendy bydlení, tak představy majitele a funkčnost bytu včetně všech stavebních možností.\nStaronová koupelna\nPráce mohou spočívat třeba jen v rekonstrukci koupelny. Ve většině panelových domů stále existují umakartová bytová jádra, které se vyměňují za zděná, obvykle ze sádrokartonových tvárnic. Nebo se provádí modernizace již jednou vyzděného jádra, přičemž můžeme koupelnu dispozičně změnit. Spojíme ji s toaletou nebo naopak oddělíme, celý prostor také můžeme, ovšem na úkor jiných místností, např. předsíně, zvětšit.\n.: Během rekonstrukce se díky vyzděnému jádru a decentním světlým obkladům zcela změní vzhled i obyčejné toalety-vlevo. Součástí rekonstrukce bytu může být také provedení nové elektroinstalace, odpadu apod-vpravo. foto: Právo/Milan Malíček\nK dispozici ale máme značně omezený prostor, obnášející pouhých několik čtverečních metrů, nelze sem umístit žádnou rozlehlou koupelnu s bohatou luxusní výbavou. Proto se doporučuje skutečně maximální využití doslova každého volného centimetru, instalace jednoduššího zařízení a pokud možno světlých obkladů.\nOptimální výběr obkladů, dlažby a sanitární keramiky je zásadní. Nejen při volbě řemeslníků pro obkládání stěn a položení dlažby bychom měli být obezřetní. Neměli bychom najímat předražené ani podezřele levné řemeslníky. Hrozí nebezpečí, že by mohli odvést nekvalitní práci. (Obvyklá cena za obložení jednoho čtverečního metru obkladu bývá přibližně 250 Kč).\nRovněž dáme pozor při nákupu spotřebního materiálu, protože dnes opravdu není zrovna vše, co se nabízí z dovozu nejkvalitnější. Například mimořádně laciná keramika a další výrobky v akcích nejrůznějších hobbymarketů.\n.: Během rekonstrukce se díky vyzděnému jádru a decentním světlým obkladům zcela změní vzhled i obyčejné toalety. foto: Právo/Milan Malíček\nNová okna a dveře\nSoučástí rekonstrukce panelového bytu je i výměna oken a dveří. Dosloužilé dveře můžeme nechat repasovat, případně vyměnit za nové, což se týká i zárubní. Jsou-li zárubně zapuštěné do panelu, je jejich výměna obtížná. Proto se tento problém většinou řeší tak, že se zárubně nechají obložit dřevem.\nK výměně oken vždy zveme odborné firmy.\nU výběru podlahové krytiny musíme především vědět, do jaké místnosti ji potřebujeme. Jiné zatížení má krytina v předsíni, jiné v ložnici, kuchyni nebo třeba v koupelně. Novou krytinu nepokládáme na staré linoleum! Kdyby se na něj dostala voda, třeba při vytírání, začne linoleum plesnivět.\nVšechno najednou\nNejlepší je zrekonstruovat celý byt najednou, avšak ne v každém případě je to možné. Třeba z finančních důvodů. Každopádně jde ale o nejekonomičtější a nejefektivnější způsob rekonstrukce. Uděláme přitom jen jeden nepořádek, bez omezujících kompromisů, a zároveň proběhnou všechny stavební úpravy najednou.\nS výměnou bytového jádra většinou souvisí i kompletní výměna elektroinstalací. To jsou práce, které se po etapách a navíc za souběžného provozu bytu provádějí obtížně.\nTotéž platí např. o výměně oken, bouracích pracích během zásadních dispozičních změn v bytě, přemístění koupelny, výřezech příček mezi kuchyní a obývacím pokojem. Také celkové výměny podlahových krytin včetně vyrovnání podlah jsou za běžného provozu bytu prakticky neproveditelné.\n.: Každá rekonstrukce panelového bytu je zcela individuální záležitost, provádí se podle požadavků majitele bytu, které jsou velmi různorodé. Vložená investice se obvykle pohybuje okolo 300 tisíc korun.foto: Právo/Milan Malíček\nOtevřený styl\nPodle Filipa Beránka z firmy Bexte, která má s rekonstrukcemi panelových domů bohaté zkušenosti, se dnes často přistupuje k oblíbenému tzv. otevřenému stylu, propojení kuchyňského a obývacího prostoru. Vnáší do bytu hodně pozitiv, především prosvětlení místností, díky čemuž vypadají opticky větší.\nToto spojení místností není ale automaticky vhodné do každého bytu. Když např. nezbude místo pro pracovní kout nikde jinde než právě v prostoru kuchyně spojené s obývacím pokojem, máme smůlu. Při práci nás bude rušit jak hluk z odpočinkové části, tak i hluk přicházející z kuchyně. Nezbude nám nic jiného než instalovat bezhlučnou digestoř a veškeré další spotřebiče vybrat co nejtišší.\nVděčné úložné prostory\nPři rekonstrukci bychom neměli zapomenout na dostatek úložného prostoru. Máme-li malou předsíň, v níž nelze vytvořit samostatnou šatnu, zvolíme vestavěné skříně vyráběné na míru. S úspěchem je lze zakomponovat i do ložnice, dětského nebo obývacího pokoje.\nPraktické jsou sádrokartonové stropní podhledy. Mohou se do nich instalovat nové elektrické rozvody, zakryjí se jimi spoje mezi jednotlivými panely a slouží i jako tepelná izolace, takže dojde ke snížení nákladů za topení. Podhledy ale na druhé straně ještě více sníží už tak nízké panelákové stropy, minimálně o 14 cm.\n.: Během rekonstrukce se do bytu dávají sádrokartonové podhledy, které se osvědčily jako tepelná izolace a snadno se do nich instalují i elektrické rozvody. Zároveň ale sníží už tak nízké panelákové stropy nejméně o 14 cm. foto: Právo/Milan Malíček\nKdy začít?\nHlavně v době, kdy nám akce co nejméně naruší chod domácnosti. Počítejme s tím, že se mohou vyskytnout nejrůznější nečekané práce navíc. Komplikace v podobě provedení nové elektroinstalace nebo odpadu, nebo za pochodu zjistíme, že podlahy dříve oddělených místností jsou v různé výšce, a mnohá další podobná překvapení. Počítejme raději předem s jistou časovou rezervou.\nUžitečné rady:\nRekonstrukce bytu si vyžádá stavební povolení tehdy, když se zasahuje do nosných konstrukcí objektu nebo se případnými úpravami změní jeho vnější vzhled. Budemeli provádět menší stavební úpravy (vyzdívání bytového jádra nebo výměnu oken) vystačíme pouze s ohlašovací povinností u stavebního úřadu.\nVyrovnání podlah nivelizační stěrkou se nevyhneme při propojování obývacího pokoje a kuchyně. Po vybourání příček nemusí být podlaha v těchto místech ve stejné výšce. Cena za bourání příček je rozdílná, měla by se pohybovat od 4 do 7 tisíc korun. Cena 1 m2 nové příčky (z pórobetonových tvárnic) včetně štukování je asi 500 až 900 korun.\nDůležitá je příprava stěn před malováním, barvu nanášíme jen na suchý a čistý podklad. Stropy a stěny se musí nejdříve důkladně očistit. Když se barva někde olupuje nebo je poškozená, je třeba oškrábat i starý nátěr. Odstraněním poškozených míst zamezíme opadávání a olupování nového nátěru.\nNesmíme zanedbat pokládku nové podlahové krytiny. Optimálně položená podlaha, ať je z jakéhokoliv materiálu, je stejně důležitá jako její výběr. Nejlépe uděláme, když tuto práci svěříme odborníkům.\n.: Součástí rekonstrukce bytu může být také provedení nové elektroinstalace, odpadu apod. foto: Právo/Milan Malíček\nPři výměně dveří bychom neměli zapomenout ani na dveře vchodové. Nahradíme je bezpečnostními. K jejich instalaci nepotřebujeme stejně jako u výměny oken stavební povolení.\nNová koupelna představuje demontáž starého umakartového jádra, vyzdění nového a montáž zařízení nové koupelny.\nPokud všechny práce svěříme odborné firmě na klíč, zaplatíme přibližně 100 tisíc korun, když je provedeme svépomocí, přijde nás to o několik desítek tisíc korun levněji.\nJak dlouho celá akce trvá a na kolik vyjde?\nRekonstrukce bytu se dá zvládnout za čtrnáct dnů, někdy se však může protáhnout až na několik měsíců. Když ale majitel bytu tlačený časem hodně spěchá, může být hotovo i během jednoho týdne\nCena za rekonstrukci prováděnou firmou je individuální. Záleží na mnoha okolnostech a konkrétních přáních majitele bytu, někdo chce zachovat původní linku nebo obklady, jiný má spoustu dalších požadavků\nPřeměna nevyhovujících parametrů na hezký příjemný interiér navržený podle současného standardu bydlení odpovídá investici, pohybující se přibližně okolo 300 tisíc korun.",
    "headline": "Jak zrekonstruovat vybydlený panelákový byt",
    "keywords": [
        "bydlení",
        "rekonstrukce bytu",
        "koupelna",
        "kuchyně",
        "obývák",
        "jak na to",
        "Jak na to"
    ],
    "publication_date": "2008-08-08 06:52:00",
    "url": "http://www.novinky.cz/bydleni/jak-na-to/146560-jak-zrekonstruovat-vybydleny-panelakovy-byt.html"
}