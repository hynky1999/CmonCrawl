{
    "author": [
        "Milan Kopp",
        "Jitka Hanžlová"
    ],
    "brief": "Finanční svět ve středu zažil bezprecedentně jednotný zásah mnoha centrálních bank. Centrální banky Spojených států, eurozóny, Británie a dalších zemí včetně Číny společně snížily základní úrokové sazby. Navzdory tomuto koordinovanému kroku ve středu evropské akcie uzavřely na téměř pětiletém minimu. Na poklesu se nejvíce podílel bankovní sektor.",
    "category": "Ekonomika",
    "comments_num": null,
    "content": "Světové centrální banky ve středu po obědě náhle, nečekaně a jednotně snížily základní úrokové sazby. Centrální banky eurozóny, Spojených států, Velké Británie a dalších zemí včetně Číny snížily základní sazby o půl procentního bodu.\nSvým koordinovaným krokem zbrzdily dnešní pád evropských burz. \nPavel Hadroušek - makléř společnosti FIO, si ale myslí: \"Mohlo to přijít dříve, protože Evropa se dneska doslova topila v propadech. Pokud by snížení přišlo před otevřením trhu, bylo by to pro investory daleko lepší.\" Evropské akcie ve středu  uzavřely na téměř pětiletém minimu.\nO jednotném kroku bankovních domů jsme mluvili ve středečním Radiofóru s viceguvernérem České národní banky Miroslavem Singerem a expertem Josefem Kvardou.\nMinistři financí členských zemí EU se včera dohodli na \nzvýšení záruky za vklady na 50.000 eur.   Některé státy ale mohou garantovat vklady až do výše 100.000 eur. České ministerstvo financí v reakci na současnou globální krizi navrhne zvýšení garance ze současných 25.000 eur na 50.000 eur.  Česká vláda  tento plán posoudí příští týden.\nMMF počítá s prudkým zpomalením světové ekonomiky\nMezitím svou pololetní zprávu nazvanou World Economic Outlook zveřejnil  Mezinárodní měnový fond. Podle jeho odhadu se globální ekonomika v letošním roce prudce zpomalí a hrubý domácí produkt se zvýší pouze o 3,9 procenta. Loni světová ekonomika vzrostla o rovných pět procent.\nFond také předpovídá ukončení mnohaleté konjuktury ve střední a východní Evropě, a to kvůli světové úvěrové krizi. \"I když banky, které v regionu působí, jsou vůči rizikové části amerického hypotečního trhu přímo vystaveny jen velmi málo nebo vůbec, jejich zahraniční majitele ovlivňuje šířící se krize v západní Evropě,\" uvádí se ve Mezinárodního měnového fondu.",
    "headline": "Centrální banky mnoha zemí jednotně snížily úrokové sazby",
    "keywords": [
        "finance",
        "ekonomika",
        "ekonomika"
    ],
    "publication_date": "2008-10-08 18:38:00",
    "url": "https://www.irozhlas.cz/ekonomika/centralni-banky-mnoha-zemi-jednotne-snizily-urokove-sazby_200810081838_mkopp"
}