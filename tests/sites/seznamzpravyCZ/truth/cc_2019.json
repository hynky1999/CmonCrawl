{
    "author": [
        "Zuzana Lachnitová"
    ],
    "brief": "Syrská televize zveřejnila zprávu o tom, že jednotky syrské armády s podporou Íránu a Ruska dobyly kolébku rebelů, hlavní město provincie Dará. Nad troskami města vyvěsily syrskou vlajku.",
    "category": "Svět",
    "comments_num": null,
    "content": "Syrská televize oznámila, že syrská armáda dobyla hlavní město provincie Dará, tedy místo, na kterém před sedmi lety začala syrská občanská válka. Provincie Dará byla pod nadvládou rebelů, kteří v roce 2011 začali bojovat proti vládě tehdejšího i současného syrského prezidenta Bašára Asada.\nSyrská občanská válka měla mít podle informací agentury Reuters na svědomí smrt nejméně čtyř set tisíc lidí. Jedenáct milionů lidí pak donutila opustit své domovy. Provincie se nachází na hranicích Sýrie s Jordánskem a Izraelem.\nBoj o Dará, který trval tři týdny, začal nedlouho poté, co byl v Sýrii poražen Islámský stát. Mnoho jeho bojovníků se však i nadále schovává v poušti a ve stepních oblastech, což vyvolávalo obavy o uprchlíky z Dará, kteří se tak dostali do válečné zóny mezi ruiny Islámského státu, syrskou armádu a rebely.\nSyrská armáda dále plánuje zaútočit na rebelské enklávy, které se přesunuly k Izraelem okupovanému území Golanských výšin. Ačkoli Izrael vyjádřil znepokojení z výskytu cizí armády blízko svých hranic a dokonce ostřeloval část syrských vojsk, uvedl v prohlášení, že pronásledování rebelů nebude bránit.\nAsad s pomocí Ruska a Íránu tak dobyl zpět většinu původního území Sýrie. Rebelové, kteří nesouhlasí s jeho vládou, zůstávají na severozápadě země. Větší část východu je v područí kurdských milic, které zemi pomohly bojovat proti bojovníkům Islámského státu.\nRebelové, kteří ve městě Dará zůstali, vyjednávají s Ruskem o bezpečném odchodu ze země. Ten jim podle informací agentury Reuters mělo přislíbit Rusko výměnou za zbraně. Civilisté, kteří před válkou o provincii uprchli k izraelským a jordánským hranicím, řekli agentuře Reuters, že se nemají kam vrátit.",
    "headline": "Syrská armáda dobyla hlavní město rebelů v syrské provincii Dará",
    "keywords": [
        "Rusko",
        "Turecko",
        "Islámský stát",
        "Válka",
        "Sýrie"
    ],
    "publication_date": "2018-07-12 22:55:00",
    "url": "https://www.seznamzpravy.cz/clanek/syrska-armada-dobyla-hlavni-mesto-rebelu-v-syrske-provincii-dara-51667"
}