{
    "content": "Mluvčí Exim Tours Petr Kostka pro Aktuálně.cz uvedl, že by Čechům, kteří chtějí v létě vyrazit k moři, doporučil koupit zájezd už teď. Pokud totiž ropa zůstane drahá, dovolené mohou vyjít na víc peněz. Cenu ropy, a tedy i leteckého paliva, tlačí vzhůru obavy, že by mohly být narušeny dodávky této suroviny z Ruska.\nDo cen dovolených se navíc zdaleka nepromítají jen náklady na dopravu. Analytik BH Securities Štěpán Křeček například podotkl, že světový růst cen potravin zdraží pobyty se službou all inclusive. Lidé si podle něj rovněž připlatí za pojištění.\nKvůli vyšším cenám pohonných hmot vyjde dráž i dovolená v Chorvatsku, které je mezi Čechy nejnavštěvovanější zahraniční destinací. \"Jen za cestu autem tam a zpět si připlatí přibližně 1300 korun,\" odhadl Křeček.\nDo konečné ceny se propíše také obsazenost hotelů - čím vyšší počet hostů, tím má provozovatel menší důvod držet ceny dole. Tady ale v některých případech zabraňují růstu cen takzvané garanční smlouvy, kdy si cestovní kanceláře ještě před začátkem sezony nasmlouvají určitý počet pokojů v hotelu, získají je za výhodnější částku a dopředu za ně zaplatí.\n\"U některých hotelů to tak funguje. Cena zájezdu ale není jen o výdajích za ubytování. Roli hraje například také kurz koruny,\" doplnil mluvčí cestovní kanceláře Alexandria Petr Šatný.\nAlexandria, která patří k největším cestovním kancelářím v tuzemsku, zatím podle svého prohlášení pobyty nezdražuje a prodává je za částky před růstem inflace, které vycházejí z loňských ceníků.\nPodle Kateřiny Chaloupkové z Asociace českých cestovních kanceláří a agentur ale v letošní sezoně zájezdy obecně zdražily už o zhruba pět až osm procent. Cestovní kanceláře navýšily ceny už v roce 2021, tehdy o jedenáct až třináct procent. \"Tlak na růst cen je obrovský,\" tvrdí Šatný.\nLetenky už zdražily\nTlaku už neodolaly některé aerolinky, které právě kvůli leteckému palivu zvyšují ceny. Zatím jde hlavně o dálkové linky, které podle prodejců zdražily v posledních týdnech v průměru o deset až dvacet procent. Například letenky z Evropy do Severní Ameriky teď podle letenkového portálu Kiwi.com vyjdou v průměru o 14 procent dráž, do Jižní Ameriky o 20 procent. \nNaopak v rámci Evropy zatím vzestup cen tak patrný není. Ředitel portálu Letuška.cz Josef Trejbal to zdůvodňuje kratší vzdáleností, u níž se zvýšené náklady na palivo hned tak neprojeví, a také velkou konkurencí leteckých společností.\nMluvčí cestovní agentury Invia Andrea Řezníčková připouští, že pokud bude palivo dál zdražovat, je možné, že si Češi připlatí i za zájezdy u cestovních kanceláří. Průměrná cena, kterou Čech nyní utratí za letní dovolenou, se podle ní pohybuje kolem 15 500 korun.\nTuhle sezonu se do zahraničí už nyní chystají desítky tisíc Čechů. Letos nejvíce poptávají Řecko, Turecko a Egypt. \"Následuje Bulharsko, Chorvatsko a Tunisko,\" vyjmenovala Řezníčková.\nDobré hotely se zaplní i přes odliv Rusů\nMluvčí agentury Invia připouští, že v některých případech může naopak na zlevňování tlačit úbytek ruských a ukrajinských turistů, jde třeba o Turecko nebo Egypt. Například podle údajů egyptského ministerstva zahraničí tvoří Rusové a Ukrajinci zhruba 40 procent všech zahraničních turistů.\n\"Tyto země by pro Čechy mohly v budoucnu zlevnit. Pokud ruská klientela do těchto zemí nedorazí, hotely budou zřejmě muset ceny snížit. Rusové mají totiž nakoupenou většinu tamních kapacit,\" uvedla Řezníčková. \nPodle prezidenta Svazu a cestovního ruchu Tomáše Prouzy navíc země jako Turecko udělají vše pro to, aby turisty po dvou letech pandemie přilákaly. Poptávku Rusů po zahraničních dovolených ovlivní také kurz rublu, který nyní po drastickém propadu zpevňuje. Na to, že si kurz udrží i během následujících měsíců, však mnoho analytiků nesází.\nŠatný ale podotýká, že pokud by turisté z Ruska opravdu na letní sezonu nepřijeli, část jejich míst pokryje zvýšená poptávka z evropských zemí včetně Česka. Podle něj totiž obyvatelé po koronaviru, který utlumil cestování, kupují zájezdy opět ve velkém.\n\"Tlak na doprodání zbylých neobsazených míst za nižší ceny by se pak potkal s tlakem na zvýšení cen vyvolaný inflací. Výsledek, tedy zda finální částka za zájezd vzroste, tak bude záležet na mnoha faktorech a bude také různý u jednotlivých hotelů. Ty atraktivnější s polohou přímo u pláže a výbornými službami by ani při odlivu turistů z Ruska neměly mít se zaplněním problémy,\" domnívá se Šatný.",
    "headline": "Ceny zájezdů jsou pod tlakem. Oblíbené destinace však můžou zlevnit díky stažení Rusů",
    "brief": "Češi letos plánují utratit za letní dovolenou kolem 15 500 korun. Cestovní kanceláře ale varují, že očekávané výdaje ještě může zvednout vysoká inflace i dražší letecké palivo. Zatím však prodávají zájezdy za stejné částky jako loni. Některé destinace by ale naopak mohly zlevnit. Jde zejména o ty oblíbené mezi ruskými turisty, kteří letos kvůli sankcím a ochromené ekonomice nedorazí.",
    "author": "Adéla Očenášková",
    "publication_date": "2022-04-08T06:14:40+02:00",
    "keywords": [
        "zájezd",
        "cestovní kancelář",
        "palivo",
        "Invia",
        "Turecko",
        "Česko",
        "Rusko",
        "Petr Kostka"
    ],
    "category": "Doprava"
}
