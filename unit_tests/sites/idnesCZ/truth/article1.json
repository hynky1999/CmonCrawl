{
    "author": "Jan Chára, časopis Bydlení mezi panely",
    "brief": "Investor koupil byt s plochou 110 metrů čtverečních v Praze-Stodůlkách. Měl dost jasnou představu, jak jej zrekonstruovat. Dokonce si ji graficky zpracoval a toto řešení představil i architektovi Markovi Povolnému z ateliéru Gama, na kterého se obrátil. Nakonec však vše dopadlo úplně jinak.",
    "category": "bydleni",
    "comments_num": "1",
    "content": "„Snažil se maximálně zachovat původní dispoziční řešení, původní podlahy a zařizovací předměty. Bohužel byt prošel již dříve jednou rekonstrukcí a byl velmi nešťastně řešený,“ vzpomíná architekt Povolný, který investora postupně přesvědčil, že vše lze řešit jinak.\nA tak ačkoli je byt pouze v deset let starém domě, bylo potřeba přistoupit k radikální rekonstrukci. Marek Povolný napravoval chyby, které udělali předchozí majitelé. „Byt dispozičně předělali, a tím jej vlastně značně znehodnotili,“ říká architekt. V bytě tak po rekonstrukci zůstalo jen pár původních prvků.\nPo domluvě udělali radikální řez\n„Nakonec jsme se společně domluvili a udělali dost radikální řez tak, aby nová dispozice vyřešila všechny neduhy bytu. Zvětšily se koupelny, přibyla komora, prádelna, vytvořily se nové úložné prostory, které bytu značně chyběly a vytvořila se nová, logická komunikační osa. \n„Z původního řešení tak nakonec zbyly pouze dřevěné podlahy a umyvadlo zlaté barvy, které si přál investor zachovat,“ poznamenává Marek Povolný z ateliéru Gama.\nVšechno se muselo stavět znovu\nKlientovi se industriální styl zamlouval. Navíc ho nadchly dřívější architektovy realizace, které využívaly tovární prvky nebo detaily z průmyslových staveb. Jasno tak bylo i o použití pozinkovaných dveří v základním neupravovaném stavu, které nejsou v bytech zpravidla k vidění. Nový koncept  tedy dostal industriální nádech, na kterém se architekt s klientem poměrně záhy shodli, že by interiéru slušel.\n„Protože jsme vybourali skoro všechny zdi, muselo se stavět všechno znovu. Chtěli jsme novými příčkami dostat do interiéru texturu a rozhodli se pro přiznaný zdící materiál. Neomítané betonové tvárnice splnily tento záměr měrou vrchovatou,“ poznamenává Marek Povolný.\nIndustriální koncept zasáhl do celého bytu\nNeomítané betonové tvárnice doplnily surové pozinkované dveře bez barevné povrchové úpravy, pouze s bezbarvým lakem. „Tyto dveře jsou vlastně surovým výrobkem před finálním nástřikem barvou. Tudíž mohou být i trochu levnější. My jsme však použili na dveřní křídla i zárubně ještě bezbarvý lak. Jinak jsou to naprosto standardní dveře, montují se úplně stejně jako jakékoliv jiné,“ poznamenává architekt.\nIndustriální koncept zasáhl do celého bytu, včetně barev. Žlutá barva je signální a používá se v továrnách pro upozornění či výstrahy. Výborně doplňuje „tovární“ vzezření chodby a zároveň prostor bez oken prosvětluje a vnáší do něj barvu slunce.\nVe stejném barevném odstínu jako podlaha jsou i veškeré truhlářské konstrukce v chodbě i kuchyňský ostrůvek, který silně kontrastuje s bílým zbytkem kuchyně. „Tento projekt bylo jedno velké dispoziční cvičení, které jako bonus přineslo zajímavou estetiku,“ říká s úsměvem architekt Marek Povolný.\nDalší zajímavé návštěvy najdete v magazínu Bydlení mezi panely.",
    "headline": "Do bytu po rekonstrukci použili tovární signální barvy i materiály",
    "keywords": [
        "Bydlení",
        "Návštěvy",
        "Proměny bytů s architektem",
        "Vybavení interiéru",
        "Proměna bytu",
        "Zdařilé rekonstrukce",
        "České vysoké učení technické - ČVUT",
        "Ateliér",
        "Stodůlky",
        "architekt",
        "rekonstrukce",
        "podlaha"
    ],
    "publication_date": "2022-06-28 00:00:00"
}