{
    "author": "Jan Dvořák",
    "brief": "Podle výroční zprávy listu The Economist hlavní město Rakouska letos opět vybojovalo titul nejpřívětivějšího města k životu. Loňský vítěz novozélandský Auckland se propadl na 34. místo, může za to covid. Válka na Ukrajině zase zapříčinila propad některých východoevropských měst. Evropa se i tak pyšní šesti z deseti nejlepších pozic.",
    "category": "zpravy",
    "comments_num": "24",
    "content": "„Hlavním kouzlem Vídně pro jeho obyvatele je stabilita a dobrá infrastruktura, podpořená kvalitní zdravotní péčí, dostatkem kulturních příležitostí i možností zábavy,“ říká zpráva listu The Economist. Vídeň předstihl novozélandský Auckland proto, že ve městě nadále trvají omezení způsobená pandemií koronaviru. \n„Rakouské hlavní město na začátku roku 2021 také v našem žebříčku kleslo na 12. místo, neboť jeho muzea a restaurace byly uzavřené,“ dodává studie. Nyní se město na Dunaji podle zprávy opět vrací na zasloužené první místo, které okupovalo před pandemií v letech 2018 a 2019. Za rakouskou metropolí následovala dánská Kodaň a švýcarský Curych. Na šestém místě se umístila Ženeva, na sedmém německý Frankfurt a na devátém pak nizozemský Amsterdam. \nV žebříčku bodovalo i australské Melbourne, které si udrželo desátou pozici. „Žebříček ukazuje, že Melbourne se po letech omezení kvůli covidu vrací na světovou scénu,“ komentoval výsledky premiér státu Victoria Daniel Andrews. Podle něj je těžké sehnat ve městě třeba jen stůl v restauraci nebo pokoj v hotelu. Město se od roku 2011 sedm let drželo v čele tabulky, než ho v roce 2018 sesadila právě Vídeň. Ostatní australská města však letos z první desítky hodnocení vypadla. V loňském roce se v první desítce umístily například i Brisbane, Adelaide a Perth. Ty však letos klesly na 27., 30. a 32. místo.\nKyjev je ze hry, Moskva také\nTvůrci žebříčku letos kvůli válce na Ukrajině nehodnotili jeho hlavní město Kyjev, ruské metropole Moskva a Petrohrad v žebříčku propadly o patnáct a třináct pozic kvůli tamní cenzuře i neblahému dopadu západních sankcí. „Probíhající konflikt tam doprovází zvýšená cenzura, ruská města navíc zaznamenávají omezení v oblasti kultury a životního prostředí i v důsledku západních ekonomických sankcí,“ vysvětluje zpráva.\nDalší východoevropská města jsou nyní považována za méně stabilní v důsledku „zvýšeného diplomatického napětí“ způsobeného válkou na Ukrajině.\nDobře si letos vedla také Kanada. Na čtvrtém místě se umístilo Calgary, páté místo obsadil Vancouver a osmé skončilo Toronto. Japonská Ósaka se spolu s australským Melbourne podělila o desáté místo. Francouzské hlavní a turisty obdivované město Paříž se umístilo až na 19. pozici, což je o 23 míst více než loni. Také Brusel se letos propadl až na 24. místo, hned za kanadský Montreal.\nV letošním žebříčku figurovalo také hlavní město Spojeného království Londýn, ale až na 33. místě a až pět pozic za 28. Manchesterem. Španělská Barcelona a Madrid se umístily na 35. a 43. místě. Italský Milán bodoval až na 49. místě, americký New York na 51. místě a čínský Peking na 71. místě.\nHlavní město Libanonu Bejrút, které v roce 2020 zpustošil výbuch v tamním přístavu, tvůrci do žebříčku destinací nezařadili. Žebříček uzavírá hlavní město válkou zmítané Sýrie Damašek. To si od loňska udrželo pozici nejméně obyvatelného města na planetě.",
    "headline": "Nejlepším městem pro život je Vídeň, ukázal průzkum. S pořadím míchal covid",
    "keywords": [
        "Sýrie",
        "Rakousko",
        "Švýcarsko",
        "Kanada",
        "Koronavirus",
        "The Economist",
        "Dunaj",
        "Melbourne",
        "Auckland",
        "hlavní město",
        "Calgary",
        "Toronto",
        "Vancouver",
        "Amsterdam",
        "Curych",
        "Frankfurt nad Mohanem",
        "Kodaň",
        "Kyjev",
        "Moskva",
        "Ósaka",
        "Vídeň"
    ],
    "publication_date": "2022-06-27 13:37:00"
}